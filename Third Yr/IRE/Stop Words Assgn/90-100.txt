3 बुलाए, 13 आए; दे दाल में पानी, बड़े बेआबरू होकर हम तेरे कूचे से निकले
3 बुलाए, 13 आए; दे दाल में पानी, बड़े बेआबरू होकर हम तेरे कूचे से निकले 



1 इतिहास बदल सकते हैं भूगोल नहीं (1999): लाहौर यात्रा के दौरान वहां गवर्नर हाऊस में दिए भाषण में वाजपेयी ने कहा था,'आप दोस्त बदल सकते हैं पड़ोसी नहीं। इतिहास बदल सकते हैं भूगोल नहीं।' 
2 3 बुलाए, 13 आए; दे दाल में पानी (1979): अटल जी आगरा में थे। तब दाल का संकट चल रहा था। तब उन्होंने कहा दाल भी मेरी तरह है। अगर घर में मेहमान आ जाएं तो 'तीन बुलाए तेरह आए ; दे दाल में पानी' जैसी स्थिति हो जाती है। 
3 बड़े बेआबरू होकर हम तेरे कूचे से निकले (1985): ग्वालियर में लोकसभा चुनाव में 45 हजार वोट से पिछड़ने के बाद अपनी पराजय स्वीकार करते हुए, कहा-सिंधिया जी को बधाई, वहीं समर्थकों से बोले- भूखे भजन न होय गोपाला, चल चलें चंबल की शाला। (क्योंकि उनके साथ समर्थक भी काफी देर से भूखे-प्यासे बैठे थे।) साथ ही यह कहा- बड़े बेआबरू होकर हम तेरे कूचे से निकले। 
4 भजनलाल पूरी भजन मंडली सहित कांग्रेस में कीर्तन करने चले गए (1980) भजनलाल पूरे मंत्रिमंडल समेत कांग्रेस में शामिल हो गए, तब उन्होंने कहा था, 'भजनलाल पूरी भजन मंडली सहित कांग्रेस में कीर्तन करने चले गए। 
5 नारी नंबर एक, बाकी सब दस नंबरी (1975): कांग्रेस (आई) बनने पर अटलीजी ने इसे इंदिरा (आई) कहा। आपातकाल के बाद कांग्रेस पार्टी में नंबर दो पोजिशन पर कटाक्ष करते हुए कहा कि 'इंदिरा गांधी नंबर एक, नंबर दो है कौन? केवल नंबर एक, नंबर दो कौन है, नारी नंबर एक, बाकी सब दस नंबरी' 
6 क्या कोई पैर हिलाकर भी भाषण देता है: एक बार तो इंदिरा गांधी ने अटल जी की आलोचना करते हुए कहा था कि 'वो बहुत हाथ हिला-हिलाकर बात करते हैं'। इसके बाद अटलजी ने जवाब में कहा कि 'वो तो ठीक है, आपने किसी को पैर हिलाकर बात करते देखा है क्या।' 
6 चर्चित वन लाइनर




दिल्ली-एनसीआर में आज से 20 अगस्त तक रोजाना हल्की बारिश होने का रहेगा अनुमान
दिल्ली-एनसीआर में आज से 20 अगस्त तक 
रोजाना हल्की बारिश होने का रहेगा अनुमान 

सुहाना होगा मौसम | 21 अगस्त को 34 डिग्री तक जाएगा पारा, 21-22 को बादल गरजेंगे पर बरसेंगे नहीं 

भास्कर न्यूज|नई दिल्ली

मौसम विभाग का अनुमान है कि 17 से 20 अगस्त तक दिल्ली-एनसीआर में रोजाना हल्की बारिश होगी। इसके साथ-साथ पूरे उत्तर पश्चिम भारत में ही बारिश होने की संभावना है। हालांकि, आईएमडी की तरफ से अगले दो हफ्ते का जो बुलेटिन जारी किया गया है उसमें हरियाणा, चंडीगढ़ और दिल्ली के लिए 21-22 अगस्त को 75-100 फीसदी केंद्रों पर बारिश की चेतावनी जारी की गई है। मगर तेज बारिश होने का कोई अनुमान नहीं है। मौसम विभाग ने 20 अगस्त को दिल्ली-एनसीआर के 51-75 फीसदी केंद्रों पर बारिश की भविष्यवाणी की है। अगले चार दिन बारिश के बीच अधिकतम तापमान शुक्रवार को 37 डिग्री रहने की संभावना है। 21 अगस्त को 34 डिग्री तक तापमान पहुंच जाएगा। हालांकि, न्यूनतम तापमान 27 डिग्री के आसपास ही बना रहेगा। 
इससे पहले, गुरुवार को भी दिल्ली-एनसीआर समेत हरियाणा, चंडीगढ़ और पूर्वी राजस्थान के कुछ हिस्सों में भी बारिश हुई। दिल्ली में सफदरजंग केंद्र पर 3 मिमी, पालम में 6.2 मिमी और लोधी रोड केंद्र पर 4.4 मिमी बारिश दर्ज की गई। हालांकि, अधिकतम व न्यूनतम तापमान सामान्य से ऊपर ही दर्ज किया गया। दिल्ली की हवा में नमी की मात्रा 58-85 फीसदी के बीच रही। सुबह मौसम थोड़ा खुला था लेकिन दोपहर बादलों की आवाजाही बढ़ी और बारिश हुई। इससे गुरुवार शाम को तापमान में गिरावट हुई थी। 
गुरुवार सुबह तक सामान्य से 5 % कम बारिश 
दिल्ली में गुरुवार तक सफदरजंग केंद्र पर मानसून सीजन की सामान्य से 5 फीसदी कम बारिश हुई। दिल्ली में 16 अगस्त की सुबह 8:30 बजे तक 418.5 मिमी बारिश सामान्य मानी जाती है लेकिन 399.4 मिमी ही बारिश दर्ज की गई। यह सामान्य से 5 फीसदी कम है। वहीं, पालम केंद्र पर 351.2 मिमी बारिश हुई है जो सामान्य से 19 फीसदी कम है। मौसम विभाग ने अगले पांच दिन के लिए जो भविष्यवाणी की है, उससे अगस्त में बारिश सामान्य की तरफ बढ़ेगी।




ताना मारने का बदला लेने के लिए भाभी और युवक का फावड़े-चाकू से किया मर्डर, अरेस्ट
ताना मारने का बदला लेने के लिए भाभी और युवक का फावड़े-चाकू से किया मर्डर, अरेस्ट 

वारदात|पहाड़गंज में बुधवार देर रात हुई घटना, मृत महिला का देवर ही निकला आरोपी 

भास्कर न्यूज | नई दिल्ली

सेंट्रल दिल्ली के पहाड़गंज इलाके में बुधवार देर रात महिला और उनके भतीजे की फावड़े व चाकू से हमला करके हत्या कर दी गई जबकि बेटे को गंभीर रूप से घायल कर दिया। घटना में मृत महिला कौशल्या (55) व युवक पुरुषोत्तम (30) है जबकि घायल बेटा मोहित (25) है। घटना को अंजाम देने में मृत महिला के देवर राजकुमार को दबोच लिया गया है। आरोपी ने बताया कि अपमान का बदला लेने के लिए उसने दोनों की हत्या कर दी। 
पहले ताना मारा फिर थप्पड़ जड़ा था 
पुलिस ने बताया कि कौशल्या के भाई का बेटा पुरुषोत्तम घटना से दो दिन पहले ही हापुड़ से बुआ के घर मिठाई देने आया था। इसी मकान में कौशल्या का देवर व आरोपी राजकुमार भी रहता है। बुधवार को पुरुषोत्तम की जब राजकुमार से मुलाकात हुई तब दोनों में कहासुनी हो गई थी। पुरुषोत्तम ने राजकुमार को काम नहीं करने और उसके शारीरिक तौर पर कमजोर होने को लेकर ताना मारा था। इसके बाद राजकुमार ने विरोध जताया तो पुरुषोत्तम ने उसे दो थप्पड़ जड़ दिए थे। 
बहू को बचाने के लिए सास हमलावर के सामने लेट गई 
सास ने जब छोटे बेटे के हाथ में फावड़ा व चाकू और बहू को लहूलुहान देखा तो उसे बचाने के लिए सामने आ गईं। बहू के ऊपर वह खुद ही लेट गईं, फिर भी कुछ देर बाद बहू की मौत हो गई। इसके बाद राजकुमार ने कौशल्या के बेटे मोहित को भी घायल कर दिया जिसका इलाज अभी चल रहा है। 
भाभी के चरित्र पर भी करता था शक 
आरोपी राजकुमार भाभी के चरित्र पर शक करता था। बड़े भाई की मौत के बाद उसे लगता था कि भाभी का कुछ लोगों से मिलना-जुलना है। इसी बीच, जब कौशल्या के भतीजे ने उसे थप्पड़ मार दिया तो उसने दोनों की हत्या करने की साजिश बना ली। इसके लिए राजकुमार एक कंस्ट्रक्शन साइट से फावड़ा चुराकर लाया था। बुधवार देर रात करीब 2 बजे सबसे पहले पुरुषोत्तम पर फावड़े से दो वार किए, जिससे मौत हो गई। इसके बाद उसने भाभी पर हमला कर दिया।






विपक्ष न दे इस्तीफा, हमने तैयार कर दिया एयरपोर्ट : मनोहर लाल
विपक्ष न दे इस्तीफा, हमने तैयार कर दिया एयरपोर्ट : मनोहर लाल 

हिसार एयरपोर्ट का उद‌्घाटन, दो माह में शुरू होंगी उड़ानें 

भास्कर न्यूज | हिसार



स्वतंत्रता दिवस पर हरियाणा के सीएम मनोहर लाल ने हिसार एयरपोर्ट का उद्घाटन कर पश्चिमी हरियाणा को एयरपोर्ट सौंप दिया है, लेकिन उड़ान शुरू होने में अभी 2 महीने लग सकते हैं। हिसार, सिरसा, फतेहाबाद, जींद, कैथल, भिवानी यहां तक की राजस्थान के राजगढ़, चूरू, भादरा और फतेहाबाद के साथ जुड़े पंजाब एरिया के जिलों के लाेगों को हिसार से दिल्ली व चंडीगढ़ के लिए सस्ती हवाई यात्रा मिल सकेगी। 1450 रुपए की एयर टिकट पर जहाज में सफर कर सकेंगे। 
इधर, सीएम ने विपक्ष पर भी निशाना साधा। कहा कि विपक्ष के नेताओं ने कहा था कि हिसार में एयरपोर्ट बनता है तो वे इस्तीफा दे देंगे। एयरपोर्ट तैयार हो गया है। मैं फिर भी कहता हूं कि वे रिजाइन न करें। उद्घाटन के साथ ही हरियाणा में हिसार का एयरपोर्ट देश भर में सबसे पहले आरसीएस उड़ान के तहत तैयार किया जाना वाला पहला अड्डा बन गया है। हालांकि बुधवार को हिसार एयरपोर्ट से फ्लाइट नहीं उड़ सकीं। एयरपोर्ट से ही सीएम अपने हेलीकॉप्टर से चंडीगढ़ के लिए करीब ढाई बजे रवाना हो गए। 
एयरपोर्ट के विस्तार को लेकर 18 महीने के अंदर डीपीआर तैयार की जाएगी। दूसरे व तीसरे चरण में यहां पर कारगो टर्मिनल एमआरओ, फ्लाईंग क्लब, सिविल एविएशन यूनिवर्सिटी और ऐयरो डिफेंस यूनिवर्सिटी भी खोली जाएंगी। सीएम ने बताया कि 2 महीने के अंदर लगभग अक्तूबर से पिनाकल एयरवेज लिमिटिड द्वारा सप्ताह में 6 उड़ान सेवाएं शुरू की जाएगी। जिसमें दिल्ली व चंडीगढ़ के रूट होंगे। यात्रियों से लगभग 1450 रुपए किराया वसूला जाएगा, जबकि 2800 से 3000 रुपए वाईव्ल गैप फंडिग (वीजीएफ) हरियाणा की ओर से दिया जाएगा। हिमाचल के जितने भी टूरिस्ट प्लेस हैं या इसके अलावा और प्लेस हैं उनके साथ कनेक्टिविटी को लेकर बातचीत चल रही है। 
हिसार | एयरपोर्ट के उद‌्घाटन अवसर पर पहुंचे सीएम मनोहर लाल, प्रदेशाध्यक्ष सुभाष बराला, वित्तमंत्री कैप्टन अभिमन्यु व विधायक कमल गुप्ता।





पुलिस-सेना करते रहे पानी कम होने का इंतजार 5 युवकों ने पानी में उतरकर बचाई 40 की जान
पुलिस-सेना करते रहे पानी कम होने का इंतजार 5 युवकों ने पानी में उतरकर बचाई 40 की जान 

15 अगस्त काे पिकनिक मनाने गए थे 50 से ज्यादा पर्यटक 
भास्कर टीम| ग्वालियर/शिवपुरी 
ग्वालियर से लगभग 70 किमी दूर शिवपुरी जिले के सुल्तानगढ़ वॉटर फाल में पिकनिक मना रहे 50 से ज्यादा पर्यटक बुधवार को नदी में अचानक बाढ़ आ जाने से चट्‌टानों के बीच फंसकर रह गए। इनमें से नौ लोगों का दूसरे दिन भी पता नहीं चल सका। बुधवार की देर रात से शुरू किए गए बचाव कार्य में गुरुवार सुबह तक 40 लोगों को बचा लिया गया। बहाव में बहे तीन युवक भी चमत्कारिक रूप से जिंदगी की जंग जीतकर किनारे पर पहुंच गए। सेना, सीमा सुरक्षा बल, केंद्रीय रिजर्व पुलिस बल और आपदा प्रबंधन की टीमें भी बचाव कार्य में जुटी। लेकिन अंधेरा होने के कारण हेलीकाप्टर से जब देर रात मदद नहीं मिल सकी तो गांव के ही पांच युवकों ने अपनी जिंदगी दांव पर लगा दी और 40 लोगों को सकुशल बचा लिया। मुख्यमंत्री शिवराज सिंह चौहान ने झरने में फंसे लोगों को बचाने वाले 5 लोगों को सम्मान निधि के रूप में 5-5 लाख रुपए देने की घोषणा की है। 

11 घंटे 4 मिनट तक जिंदगी मौत के बीच फंसी रहीं 40 जान, फरिश्ते बनकर आए ये पांच रियल हीरो 



झरने में पानी बढ़ने का खतरा फिर बढ़ रहा था, प्रशासन की कोई टीम पानी में उतर नहीं पा रही थी। हम लोगों ने एक-दूसरे की मदद से 33 लोगों को बाहर निकाल लिया। 
निजाम खान 
रामसेवक 
भागीरथ 
कल्लन 
मुझे झरने के अंदर की चट्टानों की जानकारी थी। फिर हमने कुछ देर ओर प्रशासन की टीम का इंतजार किया, लेकिन कोई आगे नहीं बढ़ा तो हम लोग पानी में पहुंच गए। 
बलराम भागीरथ 
निजाम 
सुल्तानगढ़ झरने में फंसे लोगों को बचाते स्थानीय युवक। फोटो : विक्रम प्रजापति 
प्रशासन का बचाव अभियान सुस्त पड़ता जा रहा था। प्रशासन हमें रोक रहा था हम उनसे दूर जाकर कम पानी वाली चट्टानों पर पैर जमाते हुए आगे बढ़े और बचा लाए। 
कल्लन बाथम 
पहले भी हम यहां लोगों को बचा चुके हैं। हमने रस्से का सहारा लिया। रस्सा आगे फेंकते हुए आगे बढ़ते गए। चट्‌टान पर फंसे लोगों को रस्से के सहारे बाहर निकालते गए। 
मुझे जब पानी का बहाव कुछ तेज होता लगा तो अफसरों को बताए बिना पहले डाले गए रस्सों के सहारे चट्टान पर फंसे लोगों तक पहुंच गए और उन्हें बाहर निकाल लाए। 
देवेंद्र सिंह






बच्ची की हत्या के शक में ग्रामीणों ने आरोपी को पीट-पीटकर मार डाला
बच्ची की हत्या के शक में ग्रामीणों ने आरोपी को पीट-पीटकर मार डाला 

परिजनों का आरोप, दुष्कर्म के बाद बच्ची की हत्या की गई 

भास्कर न्यूज | दुमका

जामा थाना क्षेत्र के बारापलासी रेलवे स्टेशन के पास बुधवार शाम सात साल की बच्ची का शव मिला। ग्रामीणों ने गांव के ही एक विक्षिप्त व्यक्ति को दुष्कर्म और हत्या के आरोप में पकड़ लिया। जमकर पिटाई की, जिससे उसकी मौत हो गई। परिजनों का कहना है कि बच्ची की दुष्कर्म के बाद हत्या की गई है। हालांकि पोस्टमार्टम करने वाली मेडिकल टीम के डॉक्टरों का कहना है कि प्रथम दृष्टया दुष्कर्म का मामला नहीं लगता। एसपी किशोर कौशल ने कहा कि बच्ची से दुष्कर्म हुआ है या नहीं, इसकी जांच कराई जाएगी। घटना में कथित तौर पर शामिल व्यक्ति और पुलिस से मारपीट करने वाले ग्रामीणों पर भी कार्रवाई जाएगी। 
बुधवार शाम बच्ची का शव मिलने के बाद परिजन और बड़ी संख्या में ग्रामीण वहां जुट गए। शव के पास एक विक्षिप्त व्यक्ति के होने पर भीड़ ने उसकी पिटाई कर दी। पुलिस की भी ग्रामीणों से नोकझोंक हुई। मारपीट के दौरान दो पुलिसकर्मी भी घायल हो गए। विक्षिप्त व्यक्ति को इलाज के लिए धनबाद ले जाया गया, जहां उसकी मौत हो गई। 
जीआरपी के दो जवान सस्पेंड, एक फरार 
जीआरपी ने ड्यूटी में लापरवाही बरतने के आरोप में जीआरपी के दो जवानों पुरुषोत्तम कुमार सिंह और विकास कुमार को तत्काल निलंबित कर दिया गया है। विकास कुमार फरार है। उधर, जामा थाना प्रभारी संजय मालवीय ने कहा कि मामला गंभीर है, पर दुष्कर्म की पुष्टि नहीं हो पाई है। जिला प्रशासन ने मृतका के परिजनों को तत्काल 15 हजार रुपए और दो बोरी चावल मुहैया कराया है।




रुपए का लगातार गिरता मूल्य और दुनिया के हालात
रुपए का लगातार गिरता मूल्य और दुनिया के हालात 

स्वतंत्र भारत की 71वीं सालगिरह पर डॉलर के मुकाबले रुपए का मूल्य 70.15 तक पहुंच गया। इसका अर्थ यही है कि अमेरिका जैसी महाशक्ति आर्थिक मामले में अपना साम्राज्य कायम रखना चाहती है और असंतुलित दुनिया का एक तनावपूर्ण ढांचा निर्मित रखना चाहती है। पूर्व प्रधानमंत्री डॉ. मनमोहन सिंह के कार्यकाल में रुपए के अवमूल्यन पर व्यंग्य करने वाले मौजूदा प्रधानमंत्री नरेंद्र मोदी को विपक्ष का यह व्यंग्य सुनना पड़ रहा है कि जो काम 70 सालों में नहीं हुआ वह इन्होंने कर दिया। भारत जब स्वतंत्र हुआ था तब एक डॉलर बराबर एक रुपया ही था। आज भले हम दुनिया की छठी अर्थव्यवस्था बन गए हैं लेकिन, हमारी प्रति व्यक्ति आय, मानव विकास सूचकांक और अर्थव्यवस्था के दूसरे तमाम ब्योरे गर्व करने लायक नहीं हैं। ऐसे में हम सिर्फ यह कहकर नहीं बच सकते कि अमेरिकी व्यापार युद्ध के कारण तुर्की सर्वाधिक दिक्कत में है। तुर्की की मुद्रा लीरा डॉलर के मुकाबले 45 प्रतिशत गिर गई है और वहां महंगाई 16 फीसदी पर पहुंच गई है। अमेरिका के केंद्रीय बैंक फेडरल रिजर्व ने निवेशकों से कहा है कि वे तुर्की समेत दुनिया के दूसरे बाजारों से धन खींचें और डॉलर को मजबूत करें। इसका प्रभाव यह हो रहा है कि विश्व के कई प्रगतिशील मुद्रा बाजार 8 फीसदी तक डुबकी लगा गए हैं। भारत में यह गिरावट उससे भी ज्यादा यानी 8.5 फीसदी तक चली गई है। भले ही हमारे पूर्व वित्त मंत्री अरुण जेटली यह हौसला दिलाएं कि तुर्की के हालात पर नजर रखी जा रही है। वजह साफ है कि डॉलर के दाम बढ़ने के बाद रिजर्व बैंक उसे खरीदने के लिए विदेशी मुद्रा का इस्तेमाल करता है और उससे उसमें गिरावट आती है। 3 अगस्त को हमारा विदेशी मुद्रा भंडार 1.49 अरब डॉलर घटकर 402.7 अरब डॉलर तक आ गया था, जो सात माह का सबसे निचला स्तर है। इस पतन की एक वजह पूरी दुनिया में चौबीसों घंटे चलने वाला एनडीएफ (नाॅन डिलीवरेबल फॉरवर्ड) बाजार भी है। सिंगापुर, दुबई, हांगकांग, लंदन, अमेरिका और यूरोप के कुछ हिस्सों में सक्रिय इस बाजार में मुद्रा का वायदा कारोबार होता है। ऐसे में जरूरत इस बात की है कि भारत अपना अतिरिक्त आत्मविश्वास छोड़कर जहां जरूरी हो वहां सार्थक हस्तक्षेप करे।





राजनीति में इंसानियत के हिमायती अनूठे राजनेता
राजनीति में इंसानियत के हिमायती अनूठे राजनेता 

स्मृति शेष: संयुक्त राष्ट्र की मुलाकातें याद रहेंगी 



सबसे लंबी आयु तक जीये देश के पूर्व प्रधानमंत्री 93 वर्ष की उम्र में हमसे विदा हो गए। लेकिन, उनके खराब स्वास्थ्य ने देश को उनकी संत जैसी सलाहों से करीब एक दशक तक वंचित रखा और अब तो वे रहे ही नहीं। जब से वे राष्ट्रीय मंच से ओझल हुए हैं वैसी मधुर वक्तृत्व कला, प्रखर हाजिरजवाबी और हंसती हुईं आंखें दिखाई नहीं दी हैं। कई लोग उनके प्रधानमंत्रित्व, पहले जनसंघ व बाद में भाजपा को दिए उनके राजनीतिक नेतृत्व, दोनों को उन्होंने कैसे राष्ट्रीय स्तर पर पूरी ऊर्जा के साथ ऊपर उठाया, इसकी बात करेंगे। किंतु अटल बिहारी वाजपेयी को जो चीज अलग करती है वह है इंसानियत। 
एक ऐसे वक्त जब भाजपा निष्ठुरता से पूरी तरह केंद्रित होकर सत्ता हासिल करने और दूसरों को दरकिनार कर सत्ता को आजमाने की पर्यायवाची हो गई है, वाजपेयी अधिक उदार व सौम्य युग की याद दिलाते हैं। उनके लिए 'कांग्रेस मुक्त भारत' जैसी कोई बात नहीं थी। जब वे 1977 में देश की पहली गैर-कांग्रेस सरकार में विदेश मंत्री बने तो उन्होंने पाया कि विदेश मंत्री के कक्ष से नेहरू का चित्र हटा दिया गया है। वे आजीवन कांग्रेस के आलोचक रहे पर उन्होंने नेहरू के चित्र को निर्धारित जगह पर वापस लगाने का आदेश दिया। अटल बिहारी वाजपेयी के व्यक्तित्व का मूल था- उनका उदार हृदय होना। वे उन लोगों को भी गले लगा लेते थे, जिनसे वे असहमत होते। प्रधानमंत्री के रूप में उन्होंने जिन राष्ट्रीय राजमार्गों की कल्पना की, उनका निर्माण कराया, प्रधानमंत्री ग्राम सड़क योजना ने ग्रामीण क्षेत्र की कनेक्टिविटी बढ़ाने में जैसा योगदान दिया, वह हमेशा याद किया जाएगा। लेकिन, मैं उन्हें पाकिस्तान के साथ शांति स्थापित करने के उनके असाधारण और अंत में नाकाम रहे प्रयासों के लिए याद करूंगा। मोरारजी देसाई की सरकार में अनपेक्षित रूप से विदेश मंत्री बनाए गए वाजपेयी ने पूरी गरिमा और संकल्प के साथ नेहरू युग की विदेश नीति को अमल में लाकर कई लोगों को चकित कर दिया था। इसी तरह फरवरी 1999 में लाहौर बस यात्रा की उनकी नाटकीय पहल और मिनार-ए-पाकिस्तान पर अपने पूर्वग्रह छोड़कर दिए उनके आंदोलित करने वाले भाषण ने कई लोगों को चौंका दिया। यह एक बहुत साहसी मुद्रा थी, जिसका जोखिम हिंदुत्व की बेदाग पहचान वाला नेता ही ले सकता था। लेकिन, 'लाहौर की वह भावना' जल्दी ही करगिल की बर्फ में दफन हो गई, क्योंकि पाकिस्तानी फौज ने इस शांतिदूत को धोखा दे दिया। इससे विचलित हुए बगैर वाजपेयी ने नए सैन्य शासक जनरल मुशर्रफ को 2001 में आगरा में चर्चा के लिए आमंत्रित किया। लेकिन, संसद पर हुए हमले के बाद जब वह प्रयास भी नाकाम रहा तो भी 2003-04 में उन्होंने अंतिम राजनयिक प्रयास किए। 
जब वाजपेयी को पाकिस्तान के साथ शांति स्थापित करने के लिए बार-बार के प्रयासों के लिए चुनौती दी गई तो उन्होंने स्मरणीय शब्दों में प्रतिक्रिया देते हुए कहा कि आप इतिहास तो बदल सकते हैं पर भूगोल नहीं। पाकिस्तान हमारा पड़ोसी है, आपको उसके साथ जीना होगा। इसी तरह उन्होंने कश्मीरी अलगाववादियों से भी संवाद शुरू किया था। जब कहा गया कि भारतीय संविधान के तहत वे किसी सुलह पर बातचीत नहीं करेंगे तो उन्होंने सुझाव दिया कि बातचीत 'इंसानियत' के तहत शुरू हो सकती है। 
इंसानियत उनकी कविता, उनके व्यक्तिगत उद्‌गारों और गाहेबगाहे उनके भाषणों में दिखती थी, जो अपने आप में मास्टरपीस होते थे, जिन्हें बड़ी खूबी से बयान किया जाता था। यह मेरा दुर्भाग्य है कि उनके कॅरिअर के आखिर में उनसे मेरा परिचय हुआ, जब मैं संयुक्त राष्ट्र का उप महासचिव था तो संयुक्त राष्ट्र महासभा की सालाना बैठक में उनके भाषण के पहले मेरी प्रधानमंत्री से वार्षिक मुलाकात होती थी। मैंने उन सालाना संक करके उनसे शुभकामनाएं मांगी तो उन्होंने जो आशीर्वचन व्यक्त किए उन्हें मैं हमेशा दिल में संजोकर रखूंगा। 
अपने योगदान के कारण वाजपेयी भारत को बेहतर स्थिति में छोड़कर जा रहे हैं। उनके अनूठे सर्वशिक्षा अभियान ने प्राथमिक शिक्षा में महत्वपूर्ण निवेश किया, आर्थिक सुधारों में उनके नेतृत्व, अराजक-से गठबंधन के कुशल प्रबंधन ने प्रधानमंत्री के रूप में उनके छह साल के कार्यकाल को स्मरणीय बना दिया। पर इन विशिष्ट उपलब्धियों से अधिक महत्व इस बात का है कि वाजपेयी ने उन्हें कैसे हासिल किया। उनका सौम्य, धैर्यशील रवैया, उनकी शाश्वत सौजन्यता, व्यवहार की गरिमा और सबको अपने दायरे में लेने वाली उनकी मानवीयता ने एक महान विरासत पीछे छोड़ी है। यह ऐसी विरासत है जिसे ऐसे युग में और भी अधिक याद करने, सराहने की जरूरत है, जिसमें ऐसे गुण हमारे सार्वजनिक जीवन से लुप्त होते जा रहे हैं। 
शशि थरूर विदेश मामलों की संसदीय समिति के चैयरमैन





हर हालत में सत्ता प्राप्ति को जरूरी नहीं मानते थे
हर हालत में सत्ता प्राप्ति को जरूरी नहीं मानते थे 

अटलजी को भाजपा का सबसे लोकप्रिय चेहरा कहा था 



अपने अटलजी दुनिया छोड़कर चले गए इस बात पर भरोसा करना ही बहुत कठिन है, खासकर हम लोगों के लिए जिनके वे अभिभावक ही थे। वे लंबे समय से बीमार रहे लेकिन, उनकी उपस्थिति ही बहुत बड़ा संबल था। इस वक्त उनके साथ गुजारे पल याद आ रहे हैं, जिनमें से कुछ बहुत प्रेरणादायी हैं। उन्होंने अपनी राजनीति तीन आधारों पर रखी। एक, उनका मानना था कि हर हाल में जीतना संभव नहीं है और न आवश्यक है। उनका मानना था कि अच्छी राजनीति सत्तामुखी होने की बजाय जनमुखी होनी चाहिए। ऐसी राजनीति जिससें समाज के सभी वर्गों को फायदा मिलना चाहिए, यह सत्ता पर कब्जा करने के लिए नहीं होनी चाहिए। 
दो, उन्होंने सामंजस्य और बातचीत को लोकतांत्रिक रूप दिया था और इसी ने उन्हें विपक्षियों के बीच भी सम्माननीय बनाया। उन्होंने राजनीति को हमेशा यह आधार दिया कि व्यक्ति से बड़ा दल, दल से बड़ा देश। तीन, उनका इंसानियत पर बहुत जोर था। जब अयोध्या आंदोलन के चरम पर कारसेवा के लिए कारसेवक अयोध्या जा रहे थे तो उन्होंने जो कहा वह अविस्मरणीय है। उन्होंने कहा, 'आप अयोध्या जा रहे हैं, रावण की लंका में नहीं जा रहे हैं। इसलिए वहां शक्ति प्रदर्शन करने की बजाय भक्ति प्रदर्शन कीजिए।' उनके लिए राजनीति खुद के लिए सत्ता प्राप्ति का साधन बिल्कुल नहीं थी। वे मानते थे कि हर कीमत पर सत्ता प्राप्त करना जरूरी नहीं है। विपक्ष में रहकर भी बहुत प्रभावी ढंग से देश हित में भूमिका निभाकर उन्होंने दिखाई। 
संघर्ष की बजाय संवाद की राजनीति में अधिक सफलता मिलती है ऐसा उनका अनुभव था, इसलिए मुशर्रफ को भी बुलाकर बातचीत की जाए यह निर्णय लेने में वे हिचके नहीं। भले ही उन दिनों पाकिस्तान के अखबारों में भारत विरोध चरम पर था, जो वहां की जनता का मानस और मुशर्रफ पर पड़ रहे मनोवैज्ञानिक दबाव का संकेत था। आज के दौर में खासकर राजनीति के क्षेत्र के लोगों को अटलजी के विचार, वचन और व्यवहार से मार्गदर्शन मिलेगा। नई पीढ़ी को उनके व्यक्तित्व का अध्ययन आवश्यक होगा ऐसा मैं विश्वास करता हूं। उनका सार्वजनिक जीवन मेरी उम्र के बराबर रहा। एक बच्चे के रूप में मुझे दूर से उनके भाषण सुनने के अवसर मिले। 1967 में बिहार में विधानसभा चुनाव होने वाले थे। राष्ट्रीय स्वयंसेवक संघ की ओर से मुझे कहा गया कि चुनाव के पूर्व मैं उन्हें वहां की स्थिति से अवगत कराऊं। बातचीत के दौरान मैंने राय जताई कि विपक्ष को चुनौती देने के लिए संघ को मजबूत बनाना चाहिए। इस पर उन्होंने अपने खास लहजे में कहा कि सरकार बनने दीजिए। वक्त ही बताएगा कि कौन बचेगा, कौन कायम रहेगा और कौन नहीं बचेगा। तब उनकी राजनीतिक परिपक्वता का मैं कायल हुआ। वे आम सहमति की राजनीति के सिद्धहस्त राजनेता थे, एक मुकम्मल लोकतांत्रिक नेता। उन्हें हमेशा लगता था कि समाज हमेशा स्वस्थ रहे लेकिन, इसके लिए वे शांतिपूर्ण साधनों पर जोर देते थे। भाषा पर उनका खास जोर था। उनका मानना था कि भाषा वह साधन है जो नफरत फैला सकती है और लोगों के बीच तनाव फैलाए बगैर स्थिति को शांत भी कर सकती है। 
ऐसा भी वक्त था जब मीडिया के एक तबके ने मुझे गलत ढंग से उद्‌धृत करते हुए कहा कि मैंने उन्हें भाजपा का मुखौटा कहा। जबकि मामला यह था कि मुझसे पूछा गया कि पार्टी अध्यक्ष कौन बनेगा तो मैंने कहा कि इस पद के लिए कई लोग हो सकते हैं, लेकिन प्रधानमंत्री पद के लिए एक ही नाम होगा अटलजी। तो पूछा गया कि अध्यक्ष पद के लिए अटलजी क्यों नहीं? मैंने कहा कि अटलजी भाजपा के सर्वाधिक लोकप्रिय चेहरे हैं और उन्हें आगे रखकर पार्टी को चुनाव में बहुमत मिलेगा। 
अब मीडिया के एक तबके ने 'चेहरा' शब्द को 'मुखौटा' कर दिया, जिससे पूरी बात ही बदल गई। मैंने अटलजी को हमेशा अपना गुरु माना और एक शिष्य अपने गुरु के लिए कुछ गलत कैसे कह सकता है। वे मुझसे नाराज नहीं थे, यह इस बात से भी जाहिर है कि पार्टी ने मुझे दोबारा संगठन मंत्री बनाया। वाजपेयी हमेशा संघ की पृष्ठभूमि के प्रति सच्चे रहे हैं। हालांकि, यह सही है कि कई मुद्दों पर संघ और सरकार के बीच गहरे मतभेद थे। बीमा में प्रत्यक्ष विदेशी निवेश, विश्व व्यापार संगठन, पेटेंट कानून, टिहरी बांध और राम जन्म भूमि ऐसे मुद्दे थे, जिनमें दोनों के दृष्टिकोणों में काफी अंतर था। 
दो वर्ष के अध्ययन अवकाश के दौरान मैंने भारत में बहुराष्ट्रीय कंपनियों के प्रभाव के बारे में विस्तृत अध्ययन किया और उनसे मिला। उन्होंने मुझे अपने प्रयासों के लिए शुभकामनाएं दी और अपना आशीर्वाद दिया। राष्ट्रीय स्वयंसेवक संघ से भाजपा में आने के बाद उनके साथ बारह साल काम करने का मौका मिला, जो मेरी अमूल्य विरासत है। 
गोविंदाचार्य राष्ट्रीय स्वयंसेवक संघ के 
प्रचारक, प्रखर चिंतक




21वीं सदी की दुनिया को चाहिए नई व सरल कर प्रणाली
21वीं सदी की दुनिया को चाहिए नई व सरल कर प्रणाली 

यदि आप किसी धनी देश में ऊंची कमाई वाले व्यक्ति हैं और आपके पास अच्छा अकाउंटेन्ट न हो तो शायद आप आधा साल तो सरकार के लिए ही काम करने में बिता देंगे। यदि आप औसत कमाई के व्यक्ति हैं तो कोई अकाउंटेन्ट भी आपके वेतन और खर्च पर टैक्स से नहीं बचा सकता। टैक्स को लेकर ज्यादातर शोर यही होता है कि सरकार कितना लेती है और कितना बर्बाद कर दिया जाता है। इस बात पर ज्यादा चर्चा नहीं होती कि यह वसूल कैसे किया जाता है। आज की कर प्रणाली न सिर्फ जटिलता और खामियों से ग्रस्त है, बल्कि वह मौजूदा वक्त के काम की नहीं है। इसके कारण उसे कम कारगर और असंगत कहा जाता है। 
टैक्स प्रणाली एक से दूसरे देश में अलग-अलग होती है- यूरोप में वैल्यू एडेड टैक्स लगता है जो अमेरिका में नहीं है। ज्यादातर देशों में तीन खामियां दिखाती हैं कि कैसे पंख निकालने की कला नाकाम हो गई है। पहली खामी है अवसर गंवाना। प्राय: जमीन की कमी के कारण महंगे आवासों ने बड़े, वैश्विक महानगरों में मकान मालिकों के वारे-न्यारे कर दिए। वहां पांच वर्ष की तुलना में मकान की कीमत औसतन 34 फीसदी ज्यादा है, जिससे युवा लोगों के लिए मकान खरीदना नामुमकिन हो गया है। यह छप्पर फाड़ फायदा राजस्व का स्वाभाविक स्रोत होना चाहिए था। फिर भी धनी देशों में प्रापर्टी टैक्स मोटे तौर पर सरकारी आमदनी का 6 फीसदी पर स्थिर है। कीमतों में उछाल आने के पहले के स्तर पर। दूसरी खामी यह है कि टैक्स कभी-कभी अन्य प्राथमिकताओं के खिलाफ काम करता है। धनी देशों में नीति निर्माता बढ़ती विषमता से चिंतित हैं, जो आधी शताब्दी के सर्वोच्च स्तर पर है। ज्यादातर विकसित देशों के समूह ओईसीडी में आबादी के सर्वाधिक धनी 10 फीसदी लोग अौसतन सबसे निर्धन 10 फीसदी लोगों से नौ गुना अधिक कमाते हैं। इसके बाद भी इस अवधि में ज्यादातर अर्थव्यवस्थाओं (हालांकि, अमेरिका नहीं) ने श्रम-करारोपण को रिग्रेसिव पे-रोल (यानी राशि बढ़ने के साथ कर की दर कम होना) और सामाजिक सुरक्षा शुल्कों की तरफ और प्रोग्रेसिव इनकम टैक्स से दूर किया है। 
टैक्स प्रणालियां टेक्नोलॉजी में आए बदलाव को अपनाने में भी नाकाम रही हैं। बौद्धिक संपदा के बढ़ते महत्व का मतलब यह ठीक-ठीक पता लगाना है कि बहुराष्ट्रीय कंपनी वास्तव में कहां पैसा कमा रही है। एपल और एमेजॉन जैसी टेक्नोलॉजी की दिग्गज कंपनियां अपनी इस अदृश्य पूंजी को आयरलैंड जैसे टैक्स के हिसाब से स्वर्ग माने जाने वाले देशों में रखकर अन्य जगहों पर कम कर चुकाती हैं। इसी माह पता चला है कि एमेजॉन की ब्रिटिश सहयोगी कंपनी ने पिछले साल 101.46 करोड़ रुपए आमदनी और 640.80 करोड़ रुपए के मुनाफे पर 15.13 करोड़ रुपए टैक्स चुकाया। हाल के एक अनुमान के मुताबिक बहुराष्ट्रीय कंपनियों का 40 फीसदी मुनाफा हर साल कम टैक्स वाले देशों में हस्तांतरित कर दिया जाता है। 
ऐसी समस्यायों के 'समाधान' आज की कर संहिता की जटिलता को और बढ़ा देते हैं। और यदि लॉबियों की चली तो उसमें अतिरिक्त खामियां भी जुड़ जाती हैं। यूरोपीय संघ कंपनियों के 'वर्चुअल नेक्सस' का पता लगाकर जटिल फॉर्मूले का प्रयोग कर मुनाफा सारे देशों में आवंटित करना चाहता है। अमेरिका के हाल के सरलीकृत टैक्स सुधार में बहुराष्ट्रीय कंपनियों के लिए स्तब्ध करने वाले नये जटिल नियम हैं। मुनाफा स्थानांतरिक करने से रोकने के अंतरराष्ट्रीय सहयोग के प्रयासों में प्रगति हुई है। लेकिन वे टेक्नोलॉजी कंपनियों से कैसे निपटना है और ऐसी दुनिया में निवेश की स्पर्धा पर असहमति से पंगु हो गए हैं, जहां पूंजी प्राय: सीमाएं पार करती हैं। बुनियादी टैक्स सुधार वृद्धि को तेजी दे सकता है और समाजों को अधिक निष्पक्ष बना सकता हैं- फिर सरकार टैक्स में जीडीपी का जो भी हिस्सा वसूल करती हो। सौभाग्य से जिन सिद्धांतों के अनुसार धनी देश अच्छी कर प्रणाली डिजाइन कर सकते हैं, वे एकदम स्पष्ट हैं : टैक्सों के लक्ष्य पर किराया होना चाहिए, प्रोत्साहन रियायतों को संरक्षण देना चाहिए और करों से बचना कठिन होना चाहिए। 
© 2018 The Economist Newspaper Limited. All rights reserved. 
आज की कर व्यवव्स्था न सिर्फ चकरा देने वाली जटिलता और खामियों से ग्रस्त है, बल्कि वह पुरानी होकर मौजूदा वक्त के काम की नहीं है। इसके कारण उसके कम कारगर, अधिक पक्षपातपूर्ण और सरकार की प्राथमिकताओं से असंगत होने की संभावना अधिक होती है। 
सरलता के लिए ये हैं उपाय 
सारे देशों को प्रॉपर्टी और विरासत पर अधिक करारोपण करना चाहिए। ये टैक्स ज्यादातर असरदार होते हैं। ऐसी दुनिया मंे जहां संपत्ति का स्वामित्व छप्पर फाड़ फायदा देता हो और जो पीढ़ियों तक मिलता हो तो ऐसे टैक्स वांछनीय हैं। लैंड वैल्यू टैक्स लाना अधिक क्रांतिकारी होगा, जो सारे प्रापर्टी टैक्स में सबसे कारगर है। 
निवेशकों पर फोकस जरूरी 
कंपनियों को मुनाफा हस्तांतरित करने से रोकने के लिए सरकारों को अपना फोकस कंपनियों से निवेशकों की ओर ले जाना चाहिए। मुनाफा अंतत: शेयरधारकों की ओर लाभांश और बाय-बेक के रूप में जाएगा। लेकिन, थोड़े ही लोग सिर्फ निवेश संबंधी आय पर टैक्स से बचने के लिए आव्रजन करेंगे। 
सुर्खियां पाने के लिए बदलाव 
18वीं सदी में यूके के ख्यात अर्थशास्त्री एडम स्मिथ ने कहा था- टैक्स सरल, निश्चित, सुविधाजनक और पक्षपात रहित होना चाहिए। राजनेता शायद ही कभी करारोपण पर विचार करते हैं। जब वे कर संहिताओं में बदलाव लाते भी हैं तो कुछ नए शुल्क लगा देते हैं और कुछ पुराने खत्म कर देते हैं। यह सब वे केवल सुर्खियां पाने के लिए करते हैं।





सिलिकॉन वैली में चीनी निवेश पर संदेह बढ़ा
सिलिकॉन वैली में चीनी निवेश पर संदेह बढ़ा 

टेक्नोलॉजी...चीनी उद्योगपति लगा रहे हैं पैसा, लेकिन अब बढ़ने लगी है उनकी परेशानी 

सिलिकॉन वैली में निवेश करने वालों को अक्सर इस बात का पछतावा होता है जब वे देखते हैं कि जिन स्टार्टअप्स में उन्होंने निवेश किया है वे नाकाम रहे हैं। कुछ टेक्नोलॉजी आंत्रप्रेन्योर को सेलर्स की तरह ही पछतावा हो रहा है। क्योंकि इनकी नई कंपनियों को चीन के कारोबारियों की तरफ से आर्थिक मदद मिली और वे अब अमेरिकी स्क्रूटनी के दायरे में आ सकते हैं। 
चीन की वेंचर कैपिटल फर्म दान्हुआ कैपिटल से फंड लेने वाले सिलिकॉन वैली के एक आंत्रप्रेन्योर को हाल ही में पता चला कि जिस फर्म से उन्होंने फंड लिया, वो चीन की सरकार की मदद से स्थापित की गई है। आने वाले दिनों में अमेरिकी राष्ट्रपति डोनाल्ड ट्रम्प फॉरेन इन्वेस्टमेंट रिस्क रिव्यू मॉडरेशन एक्ट (फिरमा) पर दस्तखत कर सकते हैं। जिसके जरिए विदेशी निवेशकों पर कड़ी निगरानी रखी जा सकेगी। चीनी निवेश सिलिकॉन वैली में गंभीर हालात तो पैदा कर ही रहा है। वहां चीनी निवेश के प्रति संदेह बढ़ रहा है। अमेरिका में कमेटी ऑन फॉरेन इन्वेस्टमेंट इन द यूनाइटेड स्टेट्स (सीएफआईयूएस) ने समीक्षा की है कि अमेरिकी कंपनियों में विदेशियों का निवेश इतना नहीं है जिससे राष्ट्रीय सुरक्षा को खतरा पैदा हो। हालांकि छोटे स्टार्टअप्स में छोटे निवेश पर ऐसी कोई निगरानी नहीं हो रही है। हालांकि, फिरमा में चीन का ज़िक्र नहीं है लेकिन निशाने पर तो वही है। चीन की सरकार और वहां की कई कंपनियों ने हाल ही के दिनों में सिलिकॉन वैली की दर्जनभर से ज्यादा कंपनियों की मदद की है या उनमें पैसा लगाया है। 
हालांकि, अमेरिका में चीन की कंपनियों ने कितना निवेश किया है इसका तो पता नहीं, लेकिन अमेरिकी डिफेंस इनोवेशन यूनिट एक्सपेरिमेंटल (डीआईयूई) के विश्लेषण के मुताबिक चीनी निवेशकों ने 300-400 करोड़ डॉलर के सौदे किए हैं। इनमें उबर, लिफ्ट, मैसेजिंग एप स्नैप आदि कंपनियां शामिल हैं। 2015-17 के बीच अमेरिकी वेंचर कैपिटल कंपनियों में चीनी निवेशकों का हिस्सा 13% तक रहा है। यह स्टार्टअप्स में निवेश के मामले में यूरोप के बाद दूसरा सबसे बड़ा निवेश है।





अपनी छवि चमकाने पर खूब ध्यान देती है मोदी सरकार
अपनी छवि चमकाने पर खूब ध्यान देती है मोदी सरकार 

राजनीति...द इकोनॉमिस्ट ने कहा- केंद्र सरकार के साथ-साथ राज्यों की भाजपा सरकारें भी प्रचार पर भारी पैसा खर्च करती हैं 

दुनिया के कुछ नेता अपनी छवि का बहुत ख्याल रखते हैं। उनमें भारत के प्रधानमंत्री नरेंद्र मोदी भी हैं। कहा जाता है कि वे दिन में अक्सर चार बार ड्रेस बदलते हैं, जब जैसा अवसर होता है, उसके अनुसार ड्रेस होती है। नरेंद्र मोदी जो जैकेट पहनते हैं, उसे मोदी जैकेट कहा जाता है। भारत के बाजारों में वैसी ही जैकेट का प्रचार 'मोदी जैकेट' की तरह किया जाता है। 
प्रधानमंत्री मोदी की छवि चमकाने में महत्वपूर्ण भूमिका उनके 'ड्रेस सेंस' की ही नहीं है। वर्ष 2014 में उनके प्रधानमंत्री बनने से लेकर अब तक मोदी सरकार विज्ञापनों पर 3500 करोड़ रुपए खर्च कर चुकी है। इनमें सरकारी योजनाएं, नीतियां आदि की जानकारी होती हैं। 21 राज्यों में भाजपा की सरकारें हैं। उन सरकारों ने भी विज्ञापन आदि पर अब तक इतनी ही राशि खर्च की है। यहां तक कि निजी कंपनियां भी अपने परिधानों का प्रचार करने के लिए प्रधानमंत्री मोदी की छवि का इस्तेमाल करती हैं। 
सोशल मीडिया में भी मोदी समर्थकों की कमी नहीं है। फेसबुक और ट्विटर पर उनके फॉलोअर 4 करोड़ से अधिक हैं। केवल यही नहीं, 50 लाख से अधिक लोग 'नरेंद्र मोदी' एप अपने स्मार्टफोन में डाउनलोड कर चुके हैं। इंटरनेट पर प्रधानमंत्री मोदी के प्रचार वाली तस्वीरें और वीडियो क्लिप वायरल होते हैं। पिछले दिनों योग करते हुए उनका एक वीडियो चैनलों पर दिखा। उसकी क्लीपिंग सोशल मीडिया पर भी खूब शेयर की गई। उन्हें फॉलो करने वालों ने उनके एनीमेटेड वीडियो 'योग टीचर' बताते हुए शेयर किए। प्रधानमंत्री मोदी हर महीने ऑल इंडिया रेडियो पर 'मन की बात' कार्यक्रम के जरिये देश के लोगों से बात करते हैं, उसका प्रसारण 18 भाषाओं में किया जाता है। छवि की बात हो या किसी प्रकार का प्रचार, सभी में बहुत ध्यान रखा जाता है। प्रधानमंत्री मोदी यात्रा के दौरान अपने साथ पत्रकारों का दल नहीं रखते। प्रेस कॉन्फ्रेंस करने की परंपरा भी वे तोड़ चुके हैं। कुछ समय पहले उन्होंने तमिलनाडु के संपादकों के साथ 'मुलाकात' की थी। उनमें से कई ने बताया कि वह मुलाकात पूरी तरह 'ऑफ द रिकॉर्ड' थी। यहां तक कि राजनीति पर भी कोई चर्चा नहीं की गई। 
मीडिया विश्लेषक बताते हैं कि देश का मीडिया सरकारी विज्ञापनों या फिर सत्तारूढ़ दल में शामिल 'परिचितों' पर निर्भर रहता है। टीवी चैनलों की वास्तविकता यही है। पिछले दिनों प्रधानमंत्री मोदी ने 'मन की बात' में किसानों को संबोधित किया। उसमें छत्तीसगढ़ की एक गरीब महिला के संवाद थे, जो कह रही हैं कि 'जब से प्रधानमंत्री मोदी सत्ता में हैं, तब से उसकी आय दुगुनी हो गई है'। एक चैनल ने खुलासा किया कि महिला को ऐसा कहने के लिए तैयार किया गया था। इसके बाद चैनल के सैटेलाइट सिग्नल में 'तकनीकी खराबी' आने लगी। चैनल की विज्ञापनदाता कंपनी जिसके सत्तारूढ़ दल से घनिष्ठ संबंध थे, उसने चैनल को विज्ञापन बंद कर दिए। बाद में चैनल प्रबंधन को एक पत्र के जरिये माफी मांगनी पड़ी। उसके बाद तकनीकी खराबी भी दूर हो गई और वहां से विज्ञापन आने पुन: शुरू हो गए। 
