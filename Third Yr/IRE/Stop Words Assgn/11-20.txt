तारबंदी के बाद 16 साल में दूसरी बार खुला मुनाबाव गेट; रेशमा का शव आया
तारबंदी के बाद 16 साल में दूसरी बार खुला मुनाबाव गेट; रेशमा का शव आया 

राजस्थान | ताबूत से लिपट कर रो पड़ा बेटा, बोला जेल की तरह कैद था, अब आजाद 



बाड़मेर| 2002 में तत्कालीन विदेश मंत्री जसवंत सिंह अपनी कुलदेवी हिंगलाज माता के पाक स्थित मंदिर में दर्शन करने धार्मिक यात्रा पर एक जत्थे के साथ इसी मार्ग से पाकिस्तान गए थे। इसके बाद यह पहला अवसर है जब मुनाबाव-खोखरापार से किसी को सड़क मार्ग से यह सीमा पार करने की अनुमति प्रदान की गई है। 
भारत की धरती पर मां के शव को सुपुर्द-ए-खाक करने की बेटे की जिद पूरी हुई 
भास्कर न्यूज | बाड़मेर 
राजस्थान के बाड़मेर से सटी भारत-पाक अंतरराष्ट्रीय सीमा पर 1992 में हुई तारबंदी के बाद पहली बार ऐसा हुआ है कि भारत की 66 वर्षीय महिला रेशमा के शव को लाने के लिए मुनाबाव-खोखरापार सड़क मार्ग खोला गया। मंगलवार को पाक रेंजर्स ने रेशमा का शव बीएसएफ जवानों के सुपुर्द किया। शव देने के बाद ताबूत से लिपटकर बेटा शायब रो पड़ा। बोला- 'पाकिस्तान में जेल की तरह कैद था अब आजाद हुआ हूं। मां को अपनी ही धरती पर सुपुर्द ए खाक करेंगे।' 
बाड़मेर के अगासड़ी गांव की रेशमा 20 जुलाई को पाकिस्तान के छिपरा में रिश्तेदारों से मिलने गई थीं। 25 जुलाई को बुखार से उसकी मौत हो गई थी। बेटे सहित परिजनों की जिद थी कि रेशमा का शव भारत की जमीन पर ही सुपुर्द ए खाक हो। बस इसी जिद के चलते रेशमा का शव बेटा शायब लेकर सड़क मार्ग के रास्ते भारत पहुंचा। 28 जुलाई को मां और बेटे के वीसा की अवधि भी खत्म हो गई। विकट हालात के बावजूद बेटे शायब ने इस्लामाबाद से अपने वीसा की अवधि को बढ़वाया। आखिरकार थार एक्सप्रेस से तो नहीं, लेकिन सड़क मार्ग से पहली बार मुनाबाव-खोखरापार के रास्ते शव भारत लाया गया। शाम 6:45 बजे रेशमा को उनके गृह गांव अगासड़ी में सुपुर्द-ए-खाक किया गया। इस दौरान गांव के काफी लोग मौके पर मौजूद रहे। 
66 वर्षीय रेशमा के लिए एक घंटा रुकी थी थार एक्सप्रेस 
2002 में जसवंत सिंह इसी मार्ग से गए थे पाकिस्तान 
रेशमा का शव भारत लाने के लिए बाड़मेर कलेक्टर शिवप्रसाद मदन नकात समेत कई लोगों ने भारतीय और पाक दूतावास से संपर्क किया। 28 जुलाई को इनके ही प्रयासों से थार एक्सप्रेस भी रेशमा के लिए एक घंटे खोखरापार में रुकी रही, लेकिन शव नहीं पहुंचा था। प्रशासन ने तो मुनाबाव-खोखरापार रास्ते के अलावा वाघा बॉर्डर से भी सड़क मार्ग से शव लाने की तैयारी कर ली थी। इंतजार था तो सिर्फ पाक की तरफ से शव रवानगी का। वीसा खत्म हो जाने के कारण शव को भारत लाने में देरी हुई।






अब 4 अगस्त से 40 दिन तक रथ से चलेगी सरकार
अब 4 अगस्त से 40 दिन तक रथ से चलेगी सरकार 

165 विधानसभा क्षेत्रों से गुजरेगी सीएम की राजस्थान गौरव यात्रा 

सीएम से पहले अपने क्षेत्र में सांसद भी निकालेंगे उप यात्रा 
भास्कर न्यूज | जयपुर 
पूरी तरह चुनावी मोड में आ चुकी भाजपा फिर से सत्ता में आने के लिए 4 अगस्त से फील्ड में उतर जाएगी। मुख्यमंत्री वसुंधरा राजे की राजस्थान गौरव यात्रा उदयपुर संभाग के चारभुजानाथ से 4 अगस्त से शुरू होगी। समापन 30 सितंबर को अजमेर में होगा। अत्याधुनिक सुविधाओं से लैस यात्रा रथ से पूरे प्रदेश की परिक्रमा 40 दिन में पूरी होगी। एक संभाग की यात्रा पूरी करने के बाद और दूसरे संभाग में यात्रा शुरू होने से पहले बीच-बीच में यात्रा को विराम दिया जाएगा। 200 में से 165 विधानसभा क्षेत्रों में से यात्रा गुजरेगी और 6054 किलोमीटर की कुल दूरी तय की जाएगी। यात्रा का कार्यक्रम इस तरह से तैयार किया गया है कि हर लोकसभा क्षेत्र में सीएम की यात्रा पहुंचने से पहले स्थानीय भाजपा सांसद को उप यात्रा निकालनी होगी। वह क्षेत्र में आने वाले सभी विधानसभा क्षेत्रों में जाएंगे। साथ ही प्रत्येक भाजपा विधायक भी अपने क्षेत्र की पंचायत स्तर तक सीएम की यात्रा की पूर्व तैयारी करेगा। 40 दिन तक सचिवालय में न मुख्यमंत्री रहेंगी न ही कोई मंत्री। यानी पूरी सरकार फील्ड में रहेगी। आवश्यक दिशा-निर्देश भी अफसरों के पास फील्ड से ही पहुंचेंगे। 
भाजपा मुख्यालय में गृहमंत्री गुलाबचंद कटारिया ने राजस्थान गौरव यात्रा कार्यक्रम की जानकारी दी। उन्होंंने बताया कि 4 अगस्त को यात्रा की शुरुआत चारभुजानाथ से भाजपा के राष्ट्रीय अध्यक्ष अमित शाह करेंगे। 30 सितंबर को समापन अजमेर में होगा, इस अवसर पर प्रधानमंत्री नरेंद्र मोदी भी मौजूद रहेंगे। उन्होंने बताया कि एक संभाग में यात्रा पूरी होने के बाद कुछ दिन का विराम होगा। फिर दूसरे संभाग में यात्रा जाएगी। कटारिया ने बताया कि 4 अगस्त से 30 सितंबर तक कुल 58 दिन के यात्रा कार्यक्रम के बीच 40 दिन तक सीएम का रथ चलेगा और 18 दिन का विश्राम रहेगा। इस दौरान प्रदेश भर में सीएम 134 आम सभाएं करेंगी। 371 जगह यात्रा के स्वागत कार्यक्रम होंगे। इस बीच कई केंद्रीय मंत्री और वरिष्ठ नेता भी यात्रा में शामिल होंगे।






एनआरसी लागू हुआ तो डेढ़ लाख से अधिक बांग्लादेशी बाहर होंगे
एनआरसी लागू हुआ तो डेढ़ लाख से अधिक बांग्लादेशी बाहर होंगे 

झारखंड सरकार कर चुकी है एनआरसी तैयार कराने का आग्रह 

संथाल परगना के कई क्षेत्रों में बसे हैं सबसे ज्यादा बांग्लादेशी 
रांची| संथाल परगना क्षेत्र से बांग्लादेशी घुसपैठियों को बाहर करने के लिए झारखंड सरकार भी सक्रिय हो गई है। राज्य सरकार पहले ही केंद्रीय गृह मंत्रालय से असम की तर्ज पर नेशनल रजिस्टर ऑफ सिटीजनशिप तैयार करने का आग्रह कर चुकी है। गृह विभाग के प्रधान सचिव एसकेजी रहाटे ने कहा कि महानिबंधक जनगणना (रजिस्ट्रार जनरल ऑफ सेंसस) को भी झारखंड में इसके लिए जनगणना कराने का आग्रह किया गया है। गृह मंत्रालय की स्वीकृति मिलते ही झारखंड में भी एनआरसी तैयार करने की प्रक्रिया शुरू हो जाएगी। एनआरसी तैयार होने पर डेढ़ लाख से अधिक बांग्लादेशियों को झारखंड छोड़ना होगा। 

महानिबंधक जनगणना से भी जनगणना कराने का आग्रह 

1994 में चिह्नित किए गए थे 17,054 बंगलादेशी 
केंद्रीय गृह मंत्रालय के आदेश पर 1994 में साहेबगंज के तत्कालीन डीसी सुभाष शर्मा ने मतदाता सूची का पुनरीक्षण कराया था। उसमें 17,054 बांग्लादेशियों का नाम मतदाता सूची से हटाया गया था। हालांकि सरकार की ठोस पहल नहीं होने की वजह से इन्हें वापस बांग्लादेश नहीं भेजा जा सका। इस कारण साहेबगंज, पाकुड़ व अन्य जिलों में वर्तमान में डेढ़ लाख से अधिक बांग्लादेशियों ने अपना ठिकाना बना लिया है। इसके अलावा रांची, जमशेदपुर सहित अन्य प्रमुख शहरों में भी बांग्लादेशियों की संख्या में दिनों-दिन बढ़ रही है। 
साहेबगंज, पाकुड़, जामताड़ा में सबसे अधिक बंगलादेशी 
साहेबगंज, पाकुड़, गोड्डा और जामताड़ा इलाके में सबसे अधिक बांग्लादेशियों के घुसपैठ के प्रमाण मिल रहे हैं। खास कर साहेबगंज, राजमहल तथा बहड़हरवा इलाके में इनकी संख्या सबसे अधिक है। क्योंकि ये सीमावर्ती पश्चिम बंगाल के मालदा और मुर्शिदाबाद से जुड़ा है। बगैर पासपोर्ट वीजा के ये यहां न सिर्फ आ रहे हैं। 
एनआरसी के तहत किसी क्षेत्र विशेष के लोगों की भारतीय नागरिकता की पहचान उनकी वंशावली के आधार पर की जाती है। वंशावली का निर्धारण किसी कट ऑफ डेट को आधार मानकर किया जाता है। 1985 में आए सुप्रीम कोर्ट के आदेश पर असम में तैयार किए गए एनआरसी के लिए 1951 की जनगणना और 1952 की मतदाता सूची को आधार बनाया गया। इन दोनों सूचियों में वहां रह रहे लोगों के जिन पूर्वजों का नाम हैं, उन्हें भारतीय नागरिकता का प्रमाण पत्र एसडीओ द्वारा दिया गया 
क्या है एनआरसी 
इसी महीने साहेबगंज से पकड़ा गया था बांग्लादेशी 
21 जुलाई को साहेबगंज के राधानगर थाना क्षेत्र में आतुर शेख उर्फ अताउर शेख को बंगलादेशी घुसपैठिया होने के आरोप में गिरफ्तार किया गया। स आतुर शेख का का मतदाता सूची में जिस परिवार के साथ नाम शामिल किया गया है, उस परिवार का मुखिया माजेद शेख ने आतुर के साथ किसी प्रकार का संबंध होने से इंकार कर दिया।






'मेरे सगे काका और उसके साथियों को सख्त सजा मिले'
'मेरे सगे काका और उसके साथियों को सख्त सजा मिले' 

10 दिन पहले संपत्ति को लेकर माता-पिता की हत्या के बाद बदनसीब बच्ची एसपी से कहा- 

भास्कर न्यूज | वलसाड

दस दिन पहले जमीन और संपत्ति के विवाद में छोटे भाई ने अपने बड़े भाई और भाभी की हत्या करने के बाद शहर में सनसनी फैली हुई है। इस मामले में संलिप्त सगे काका और उसके साथियों को सख्त सजा मिले इस मांग को लेकर मृतकों की बच्ची और उसके परिवार जनों ने मंगलवार को एसपी से मुलाकात कर ज्ञापन सौंपते हुए न्याय की गुहार लगाई है। नेशनल हाइवे 48 के पास अटक पारडी के एकला फलिया में रहने वाले बाबूभाई खंडूभाई पटेल के बड़े बेटे किरण और उसकी पत्नी जागृति की उनके ही छोटे बेटे सतीष और उसके साथियों द्वारा धारदार हथियार से हत्या कर दी गई थी। जमीन और संपत्ति विवाद में अदावत रखकर सतीष, जीतू और फैयाज को गिरफ्तार कर लिया है। मृतक किरण और जागृति की बच्ची आस्था और उसके परिवारजनों ने एसपी कार्यालय पहुंचकर डीवाईएसपी एलबी झाला को एक लिखित ज्ञापन सौंपते हुए उसके माता-पिता के हत्यारों को सख्त सजा दिलाने की मांग की है। इस अवसर पर अटकपारडी के सरपंच, बाबूभाई के पारिवारिक सदस्य तथा बड़ी संख्या में रिश्तेदार और ग्रामीण उपस्थित थे। 
माता-पिता की हत्या के बाद आरोपियों को सख्त से सख्त सजा दिलाने की मांग को लेकर मंगलवार को मृतक की पुत्री आस्था ने परिजन, गांव के सरपंच एवं अग्रणियों के साथ एसपी से मुलाकात की। 
घटना के नौवे दिन लिया मेरा बयान 
मेरे माता-पिता की सगे काका सतीष द्वारा हत्या करने के बाद पुलिस ने नौवे दिन मेरा बयान लिया था। पुलिस ने इस मामले को गंभीरता से लेकर सराहनीय कार्रवाई की है। सतीष काका और उसके साथियों को सख्त से सख्त सजा मिलना आवश्यक है। इस तरह की घटना फिर से न हो इसलिए ऐसे आरोपियों को सख्त सजा मिले। इसलिए एसपी को पत्र लिखकर गुहार लगाई है। -आस्था किरण पटेल, मृतक की बदनसीब पुत्री 
पुलिस और उनकी टीम का धन्यवाद 
रविवार की शाम की सभा संपन्न कराकर घर लौटने वाले मेरे बड़े बेटे किरण और उसकी पत्नी जागृति को धारदार हथियार से मौत के घाट उतारने वालों को उच्च पुलिस अधिकारियों और उनकी टीम ने कुछ ही दिनों में सलाखों के पीछे धकेल दिया है। इसलिए सभी पुलिस अधिकारियों और उनकी टीम का धन्यवाद। - बाबूभाई पटेल, मृतक के पिता






साइको किलर ने कबूलीं सात हत्याएं लेकिन पुलिस को 4 के शव नहीं मिले
साइको किलर ने कबूलीं सात हत्याएं लेकिन पुलिस को 4 के शव नहीं मिले 

कुकर्म के बाद हत्या | मंगलवार को दो और हत्याएं करना स्वीकारा आरोपियों ने, पुलिस ने मौका तफ्तीश भी कराई, लेकिन सबूत नहीं मिले, चार मामलों की किसी थाने में एफआईआर भी नहीं 

भास्कर न्यूज | सूरत

अमरोली पुलिस द्वारा पकड़े गए अप्राकृतिक संबंध बनाकर मार देने वाले दो युवकों से सूरत क्राइम ब्रांच में पूछताछ करने पर अन्य दो हत्याओं की बात सामने आई है। आंकड़ा अब सात हत्याओं पर पहुंच गया। लेकिन, चौंकाने वाली बात ये है कि सात में चार लोगों के शव पुलिस को बरामद नहीं हो पाए हैं और न ही इन चार को लेकर किसी थाने में कोई मामला दर्ज है। मंगलवार को पुलिस ने मौका तफ्तीश भी कराई, लेकिन कोई सबूत नहीं मिले। अब तक कुल 11 गुनाहों को अंजाम देने की बात दोनों आरोपियों ने कबूली है। 
दोनों आरोपियों को न्यायालय ने सोमवार को चार दिन की पुलिस रिमांड पर सौंपा था। इसके बाद पुलिस ने पूछताछ शुरू की। सोमवार को भी दोनों आरोपियों ने दो हत्याएं करना स्वीकार किया था। 
मामला दर्ज होने के बाद पुलिस दो आरोपियों को पहले ही गिरफ्तार कर चुकी है। 
रोज हो रहे नए खुलासे, तीन से बढ़कर सात हत्या 
दोनों आरोपी 21 वर्षीय अजय जाधव और 18 वर्षीय रवि नायके ने 23 जुलाई को अमरोली पुलिस द्वारा पकड़े जाने के बाद चार गुनाह कबूले थे। जिनमें तीन हत्या, एक लूट और इन्हीं में से तीन के साथ अप्राकृतिक संबंध भी बनाया था। क्राइम ब्रांच द्वारा पूछताछ करने पर सोमवार को दोनों आरोपी अजय और रवि नायके ने दो अन्य हत्या और और दो अप्राकृतिक संबंध, जिसमें एक 10 साल का बच्चा भी है करने की बात कबूली थी। मंगलवार को दोबारा दोनों ने अन्य दो हत्याओं की बात कबूली। 
उधना और लकसाना में की दो हत्याएं 
उधना में नहर के पास खेत में एक युवक की हत्या कर दी थी। लकसाना के डायमंड नगर में एक और युवक की हत्या करने की बात उन्होंने कबूली है। हालांकि इनमें से उधना में पुलिस को कोई शव नहीं मिला। डायमंड नगर में पुलिस को शव तो मिला, लेकिन आरोपियों के अनुसार उन्होंने युवक की गला काटकर हत्या की थी और पुलिस को जो शव मिला है उसका सिर पत्थर से कुचला हुआ था। 
सात हत्या की वारदातों को अंजाम देने के बाद केवल तीन शव ही पुलिस बरामद कर पाई। पूरी कार्रवाई करने के बाद भी चार शव अब भी नहीं मिले हैं। कतारगाम में दो लोगों के साथ अप्राकृतिक संबंध फिर हत्या की। कापोद्रा में एक के साथ अप्राकृतिक संबंध बनाकर फिर हत्या की।






क्या जवान व किसान चुनाव के मुद्‌दे बनेंगे?
क्या जवान व किसान चुनाव के मुद्‌दे बनेंगे? 

￼ एेसा हुआ तो देश जीतेगा वरना हिंदू-मुस्लिम का मुद्‌दा तो देश को और पीछे धकेल देगा 



कोलगांव की पंचायत में बैठा में सोच रहा था। पिछले सप्ताह जिस रकबर उर्फ अकबर खान की हत्या अलवर जिले में हुई, उसके गांव में राजस्थान और हरियाणा के मेवात से हजारों मेव और समाज के सभी नेता इस पंचायत में इकट्‌ठे हुए थे। मैं हैरान भी था कि मुगलों और अंग्रेज़ों दोनों से संघर्ष करने वाले मेवात को आज देशद्रोही कैसे बताया जा रहा है? गाय पालक समाज पर गाय भक्षक की तोहमत कैसे लगाई जा रही है? साथ में मैं सोच रहा था कि मेवात के इस गांव का कश्मीर, असम और अयोध्या से क्या संबंध है? अगर लोगों का दैनंदिन जीवन, भाषा, भूषा और भोजन देखें तो कुछ भी संबंध नहीं है। 
अगर जनता के जीवन के मुद्‌दे देखें तो भी जमीन-आसमान का फर्क है। मेवात पिछड़ेपन के सवाल से जूझ रहा है तो असम अप्रवास के सवाल से उलझा है तो कश्मीर लोकतंत्र और अातंकवाद की त्रासदी से गुजर रहा है। लेकिन आज एक तार इन सबको जोड़ रहा है। यह सब इलाके 2019 की चुनावी रणनीति के टुकड़े है। इस महाभारत का समीकरण सीधा सादा है: जवान-किसान या फिर हिंदू-मुसलमान। या तो चुनाव नौजवान और किसान के मुद्‌दे पर लड़ा जाएगा या फिर चुनाव के लिए हिंदू-मुसलमान को लड़ाया जाएगा। जैसे-जैसे चुनाव नज़दीक आ रहा है, नरेंद्र मोदी और अमित शाह को समझ में आ रहा है कि जवान और किसान के मुद्‌दे तो भाजपा के खिलाफ जा रहे हैं। बेरोजगारी का सच इतना खौफनाक है कि भाजपा किसी तरह से रोजगार के आंकड़ों को ढंकना चाहती है। 
पिछले कुछ महीनों से किसानों को लुभाने और बहकाने की तमाम कोशिशें जारी हैं, लेकिन भाजपा जानती है कि बात नहीं बन रही है। इसलिए जैसे-जैसे चुनाव नज़दीक आ रहे हैं, वैसे-वैसे हिंदू-मुसलमान का सवाल उठ रहा है। भाजपा की रणनीति साफ होती जा रही है: जवान-किसान के सवाल पर जनता की आंख में धूल झोंकी जाएगी, हिंदू-मुसलमान के सवाल पर आग में ईंधन झोंका जाएगा। अगर इस परिप्रेक्ष्य में देखें तो अलग-अलग इलाकों में हो रही अलग-अलग घटनाओं में संबंध स्पष्ट हो जाता है। प्रधानमंत्री कि मुस्लिम महिलाओं और ट्रिपल तलाक के प्रति अपनी संवेदना समझ में आने लगती है। रणनीति साफ है कि इस सवाल पर मुस्लिम नेतृत्व को उकसाया जाए और मुस्लिम समर्थक पार्टियों को फंसाया जाए और नासमझ मुस्लिम नेतृत्व है कि वह इस जाल में फंसता भी नज़र आ रहा है। 
यह भी साफ हो जाता है कि कश्मीर में पीडीपी के साथ मजे से सरकार चलाने के बाद अचानक क्यों भाजपा इस सरकार से समर्थन वापस ले लेती है। जाहिर है कहीं न कहीं रणनीति है कि अब कश्मीर के सवाल को गरमाया जाए। इस सच पर परदा डाला जाए कि पिछले चार साल में दरअसल कश्मीर में आतंकी घटनाएं बढ़ी हैं, फौज और सुरक्षा बलों के जवान पहले से ज्यादा शहीद हुए हैं। अब जम्मू-कश्मीर की सरकार से पिंड छुड़ाकर केंद्र सरकार चाहेगी कि कश्मीर में आतंकवाद पर नियंत्रण करने का दावा किया जाए और इस बहाने पूरे देश में अपनी छवि को मजबूत किया जाए। इस सिलसिले में अगर अगले कुछ महीनों में पाकिस्तान के साथ कोई सीमा विवाद अचानक उग्र रूप ले ले तो हैरानी नहीं होगी। सुदूर असम में जो घटनाक्रम चल रहा है उसके तार भी इसी राजनीति से जुड़े हैं। वहां सुप्रीम कोर्ट के तहत एनआरसी की प्रक्रिया चल रही है। 
देश के नागरिकों का रजिस्टर बन रहा है। यहां मूल सवाल हिंदू-मुसलमान का नहीं बल्कि असमिया और गैर-असमिया का है। लेकिन भाजपा की सरकार ने इस सारे मामले को हिंदू-मुसलमान का रंग देने की कोशिश की है। इस रजिस्टर से बंगाली मुसलमानों का नाम व्यवस्थित रूप से गायब करने का प्रयास किया है। यही नहीं, यह सरकार देश के इतिहास में पहली बार भारत के नागरिकता कानून को बदलकर ऐसा संशोधन लाना चाह रही है, जिससे पड़ोसी देशों से आने वाले सभी प्रवासियों को नागरिकता दी जा सकेगी लेकिन, मुसलमानों को इस दायरे से बाहर रखा जाएगा। पहली बार जिन्ना की दो राष्ट्र नीति के मुताबिक भारत की नागरिकता को भी हिंदू-मुसलमान के आधार पर परिभाषित किया जा रहा है। सुप्रीम कोर्ट में चल रहा अयोध्या का मामला भी इसी राजनीति का हिस्सा प्रतीत होता है। इलाहाबाद हाईकोर्ट के निर्णय के बाद से बहुत समय से यह मामला सुप्रीम कोर्ट पर लटका था। लेकिन इस साल अचानक सुप्रीम कोर्ट ने इस मामले को प्राथमिकता के आधार पर लेने का फैसला किया। इस संभावना से इनकार नहीं किया जा सकता कि अगले कुछ महीने में कोर्ट का कोई न कोई फैसला आ जाएगा और फिर उसके आधार पर अयोध्या में चुनाव से पहले मंदिर बनाने की प्रक्रिया शुरू हो जाएगी। कई लोग इसे जस्टिस दीपक मिश्रा के कार्यकाल से जोड़कर भी देख रहे हैं। अकबर खान की हत्या इस व्यापक रणनीति में फिट होती है अखलाक फिर पहलू खान से शुरू हुआ यह सिलसिला अनवरत चला जा रहा है और पहले से ज्यादा उग्र हो रहा है। जहां-तहां हिंदू-मुसलमान के छोटे-मोटे विवाद को हवा दी जा रही है ऐसा लगता है कि दंगा भड़काने की कोशिश हो रही है 2014 के चुनाव से पहले मुजफ्फरनगर में ऐसा ही दंगा भड़का था। 
हर कोई जानता है कि उसके फलस्वरूप भाजपा को पश्चिमी उत्तर प्रदेश में अप्रत्याशित और बड़ी चुनावी जीत हासिल हुई थी। तो क्या यही इतिहास 2019 में एक बार फिर दोहराया जाएगा? यह सोच कर भी सिहरन होती है लेकिन, चुनाव के घिनौने खेल कहां तक पहुंचेंगे उसकी कोई सीमा नहीं है। यह खेल कैसे खेला जाएगा और कहां तक सफल होगा यह तो वक्त ही बताएगा। लेकिन एक बात साफ है। 
अगर यह चुनाव जवान और किसान के मुद्‌दे पर लड़ा जाता है तो चाहे जो भी जीते देश आगे बढ़ेगा भारत जीतेगा। अगर यह चुनाव हिंदू-मुसलमान के सवाल पर लड़ा जाता है तो चाहे जो भी जीते देश पीछे हटेगा भारत हारेगा। 
(ये लेखक के अपने विचार हैं।) 
￼2019 
￼ 
योगेन्द्र यादव






असम में उठे नागरिकता के सवाल का जवाब आसान नहीं
असम में उठे नागरिकता के सवाल का जवाब आसान नहीं 

असम में 40 लाख लोगों का राष्ट्रीय नागरिक रजिस्टर(एनआरसी) के अंतिम मसौदे से बाहर होना इंसानियत और राष्ट्रीयता के बीच गंभीर समस्या का उपस्थित होना है। केंद्र और राज्य में सत्तारूढ़ भाजपा और उसकी सरकार ने यह साबित करने की कोशिश की है कि जो काम मुस्लिम वोट बैंक के चलते कांग्रेस सरकार टाल रही थी उसे उसने कर दिखाया। दूसरी ओर इसके पश्चिम बंगाल और देश के अन्य हिस्सों में पड़ने वाले प्रभाव को देखते हुए मुख्यमंत्री ममता बनर्जी और दूसरे विपक्षी नेताओं ने सरकार पर पक्षपात का आरोप लगाया है और इसे संवेदनशील मानवीय तरीके से हल करने की मांग की है। 40 लाख लोगों का आकार न सिर्फ असम की आबादी का 10 प्रतिशत है बल्कि दुनिया के तकरीबन सौ देशों की जनसंख्या से भी ज्यादा है। अगर सरकार कहना चाहती है कि भारत के भीतर पूरा देश अवैध तरीके से रह रहा है तो विपक्ष कह रहा है कि इतनी बड़ी आबादी को हम जेलों और शिविरों में रख नहीं सकते और बांग्लादेश को एक साथ वापस भी नहीं कर सकते। असम में अस्सी के दशक का छात्र आंदोलन असमिया लोगों की अस्मिता की समस्या और बांग्लाभाषियों की घुसपैठ के विरुद्ध चला था और उसे देश के तमाम धर्मनिरपेक्ष समूहों को समर्थन भी हासिल था। इंदिरा गांधी ने उसे सांप्रदायिक रंग दिया और बाद में अल्पसंख्यकों के नेल्ली नरसंहार के बाद समस्या हिंदू बनाम मुस्लिम का रूप लेती गई। उसे धीरे धीरे भाजपा ने अपना मुद्‌दा बना लिया। हालांकि, राजीव गांधी ने 1985 में वहां की असम गण परिषद की सरकार से एक समझौता किया, जिसके तहत विदेशी नागरिकों को चिह्नित करने और उन्हें वापस भेजने का निर्णय लिया गया लेकिन, राजनीतिक इच्छा शक्ति के अभाव में व्यावहारिक धरातल पर समझौता लागू नहीं हो पाया। अब अगर पहचान करने का काम हुआ है तो उसे लागू करने की चुनौती सामने है। निश्चित तौर पर इस मसले पर ऐसी राजनीति छिड़ेगी, जिससे 2019 के चुनाव में एक राजनीतिक ध्रुवीकरण होगा और इसका असर असम ही नहीं पश्चिम बंगाल और त्रिपुरा पर भी पड़ेगा। देखना है कि सुप्रीम कोर्ट की निगरानी में चल रही इस पहचान प्रक्रिया में न्यायालय संविधान और संयुक्त राष्ट्र के चार्टर के बीच झूलने वाले देशभक्ति और वसुधैव कुटुंबकम के सिद्धांत के माध्यम से टकराव टालने वाला कौन-सा व्यावहारिक फैसला करता है।






उच्च चेतना से फ्रिक्वेंसी मिलाना ही सच्ची अाध्यात्मिक साधना
उच्च चेतना से फ्रिक्वेंसी मिलाना ही सच्ची अाध्यात्मिक साधना 



भौतिक अस्तित्व और आध्यात्मिक अस्तित्व किसी पक्षी के दो पंखों जैसे हैं लेकिन हमें पक्षी की मार्गदर्शक पूंछ पर ध्यान देना चाहिए, वह कंपास जो दिशा देता है और हमारे जीवन को दिशा कौन देता है? हमारा दिल। 
कमलेश डी पटेल अध्यक्ष, श्री रामचंद्र मिशन 
गुरु से हमारा रिश्ता कैसे काम करता है? सोडियम तत्व पर विचार करें। अकेले यह विस्फोटक होता है और क्लोरीन के साथ मिलकर यह नमक हो जाता है जो हम रोज खाते हैं, जबकि वैसे क्लोरीन विषैली गैस है। इस तरह दो विपरीत मिलकर एक ऐसा यौगिक बनाते हैं, जो बहुत स्थिर है। 
दो फ्रिक्वेंसी जो साथ में एक ही दिशा में आती है, जो एक ही शक्ति की होती हैं वे एक दूसरे को और बलवान बनाती हैं, जबकि विपरीत दिशा से आ रहीं फ्रिक्वेंसी पहली वाली को बेअसर कर देती है। अब अपने अस्तित्व में अपनी आत्मा को उजागर करने के लिए हमारी जीवनशैली ऐसी हो कि वह एक ही दिशा में प्रतिध्वनित होकर हमारे भीतर की दिव्यता को प्रतिबिम्बित और विस्तृत करे। इसे हम रोज की ज़िंदगी में कैसे कर सकते हैं? हमें किसके साथ प्रतिध्विनित होना चाहिए ताकि हम उस दिशा में जा सकें, जहां हम जाना चाहते हैं? 
हमें अपने विचार, आइडिया और कर्म को ऐसे किसी व्यक्ति की फ्रिक्वेंसी से मिलाने होंगे, जो पहले ही उस गंतव्य तक पहुंच गया है, जहां हम जाना चाहते हैं। यह हमारे आध्यात्मिक मार्गदर्शक की एक भूमिका है। हम उनकी फ्रिक्वेंसी से उसी प्रकार ट्यून होते हैं जैसे कोई सिम्फनी बजाने के पहले ऑर्केस्ट्रा के वाद्य पहले वायलीन वादक के साथ ट्यून किए जाते हैं। 
पीरियॉडिक टेबल के तत्वों से जु़ड़ी एक और रोचक अवधारणा है। उसमें कितने तत्व हैं? फिलहाल 118, जिसमें से 94 प्राकृतिक रूप से मिलते हैं। जहां वेदों में कहां गया है कि हम पंचतत्वों से बने हैं। जाहिर है ये पंचतत्व पीरियॉडिक टेबल के तत्व नहीं हैं। यह मामला पदार्थ की अवस्था के अधिक निकट है। मसलन, पंचतत्वों में से एक ही पानी और शुद्ध पानी खुद दो तत्वों से बना है हायड्रोजन और ऑक्सीजन। आपको लगेगा कि विज्ञान वेदों को नकार रहा है पर ऐसा है नहीं। विज्ञान अधिकाधिक परिष्कृत ज्ञान देता है। जब भौतिकशास्त्र में वेव थ्योरी आती है तो क्या पार्टीकल थ्योरी खारिज हो जाती है? नहीं, आपने कुछ और जोड़ा है, जो उसी पर विकसित हुआ है, जो पहले समझा गया था। 
अब पदार्थ को पंचतत्वों के अध्ययन से अधिक गहराई से समझें। पंचतत्व हैं पृथ्वी, जल, अग्नि, वायु और आकाश। जल हाइड्रोजन और ऑक्सीजन से मिलकर बना है। वायु कई गैसों से मिलकर बनी है। फिर पृथ्वी है, जिसमें और भी ज्यादा तत्व हैं। फिर आकाश आता है, जो 'नथिंगनेस' से बना है। यह चेतना जैसा है, जिस पर सबकुछ आधारित है। हम इन पंचतत्वों का विभाजन करते हैं तो क्या होता है? ऊर्जा निकलती हैै, जो परमाणु के नाभिक को तोड़ने से आती है जिसमें प्रोटान-न्यूट्रॉन होते हैं। इनके घूमने से वजन व चार्ज निर्मित होता है। इस तरह परमाणु में वजन व चार्ज का कारण वाइब्रेशन यानी कंपन हैं। 
यहां हम अपने शुरुआती सवाल पर आते हैं कि मार्गर्शक से हमारा क्या रिश्ता है? वही फ्रिक्वेंसी का। उनसे हम अपनी फ्रिक्वेंसी मिलाएंगे तो हमारा तत्व उन जैसा होगा। क्या मैं अपने भौतिक जीवन का आध्यात्मिक जीवन में विलय चाहता हूं या आध्यात्मिक जीवन का भौतिक जीवन में विलय करना चाहता हूं? जब लक्ष्य आध्यात्मिक जीवन हो तो अन्य सारी गतिविधियां सिर्फ इसे सपोर्ट करने के अवसर हो जाते हैं। पेशे में रहते हुए मैं किसी चीज से समझौता नहीं करता। सच तो यह है कि पेशेवर जीवन अधिकाधिक बेहतर होता जाता है। इसलिए आध्यात्मिक व भौतिक जीवन में संतुलन स्थापित करने की बजाय हमें उन्हें एक-दूसरे में एकीकृत कर देना चाहिए। बेशक भौतिक अस्तित्व और आध्यात्मिक अस्तित्व किसी पक्षी के दो पंखों जैसे हैं लेकिन हमें पक्षी की मार्गदर्शक पूंछ पर ध्यान देना चाहिए, वह कंपास जो दिशा देता है और हमारे जीवन को दिशा कौन देता है? हमारा दिल।






शाह बोले- असम समझौता राजीव का था, अमल की हिम्मत हमने ही दिखाई
शाह बोले- असम समझौता राजीव का था, अमल की हिम्मत हमने ही दिखाई 

एनआरसी पर संसद में हंगामा 

बोले- कांग्रेस, टीएमसी और अन्य पार्टियां इस मुद्दे पर अपना रुख स्पष्ट करें 
एजेंसी | नई दिल्ली 
असम के नेशनल रजिस्टर ऑफ सिटीजन (एनआरसी) के फाइनल ड्राफ्ट में 40 लाख लोगों के नाम शामिल नहीं किए जाने के मुद्दे पर मंगलवार को संसद के दोनों सदनों में हंगामा हुआ। राज्यसभा में विपक्ष ने आरोप लगाया कि सरकार के निशाने पर अल्पसंख्यक हैं। उन्हें जानबूझकर रजिस्टर में शामिल नहीं गया। इस पर भाजपा अध्यक्ष अमित शाह ने कांग्रेस पर पलटवार करते हुए कहा- 'किसी के पास घुसपैठियों की पहचान करने की हिम्मत नहीं थी। तत्कालीन प्रधानमंत्री राजीव गांधी ने 1985 में असम समझौते पर दस्तखत किए थे। इसकी आत्मा में एनआरसी था। समझौते में कहा गया था कि अवैध घुसपैठियों की पहचान कर उन्हें हमारे सिटीजन रजिस्टर से अलग करना चाहिए, लेकिन वे अमल करने की हिम्मत नहीं दिखा पाए। इस पर अमल करने की हिम्मत हममें है, इसलिए हम यह कर रहे हैं। एनआरसी का काम सुप्रीम कोर्ट की निगरानी में हो रहा है।' शाह के इस बयान पर कांग्रेस, तृणमूल कांग्रेस, आम आदमी पार्टी, समाजवादी पार्टी समेत विपक्ष के सदस्यों ने नारेबाजी शुरू कर दी। हंगामा से सदन की कार्रवाई स्थगित कर दी गई। सदन में बयान पूरा नहीं कर पाने के बाद भाजपा अध्यक्ष ने चार घंटे बाद प्रेस कांफ्रेंस की। बोले- कांग्रेस, टीएमसी समेत अन्य पार्टियां स्पष्ट करें कि बांग्लादेशी घुसपैठियों पर उनका रुख क्या है। शाह ने तृणमूल नेता ममता के एनआरसी के बहाने भाजपा द्वारा वोटबैंक की सियासत करने के आरोप का जवाब भी दिया। 

40 लाख लोगोें के नाम ड्राफ्ट में नहीं होने से हंगामा, सदन स्थगित 



संसद में बयान अधूरा रहा तो शाह ने कॉन्फ्रेंस की 
राजनाथ बोले- रोहिंग्या वापस भेजे जाएंगे 
लोकसभा में तृणमूल सांसद सौगत बोस ने कहा- विदेश मंत्रालय बांग्लादेश में रोहिंग्या के लिए 'ऑपरेशन इंसानियत' चला रहा है। भारत में 40 हजार रोहिंग्या शरणार्थी हैं। क्या हम सिर्फ बांग्लादेश में रोहिंग्या के लिए ही इंसानियत दिखाएंगे? इस पर राजनाथ ने कहा- राज्यों को रोहिंग्या की गिनती करने को कहा है। डेटा मिलते ही इन्हें म्यांमार डिपोर्ट करने के लिए बात करेंगे। 
जुबानी जंग:भाजपा नेता बोले- अवैध रूप से रहने वाले घुसपैठिए, देश छोड़कर जाएं 
￼ हिंदू बांग्लादेशियों का संरक्षण करना असम अकॉर्ड की आत्मा के खिलाफ है। -असदुद्दीन ओवैसी, अध्यक्ष, एआईएमआईएम 
￼जो इस देश के नागरिक हैं, वो इस देश मेें रहेंगे। जो अवैध रूप से यहां रह रहे हैं और घुसपैठिए हैं, उन्हें देश छोड़कर जाना होगा। -अश्वनी चौबे, भाजपा नेता 
विपक्ष का आरोप- सरकार तुष्टिकरण कर रही, उसके निशाने पर अल्पसंख्यक 
￼14 अगस्त 1985 को राजीव गांधी ने असम अकॉर्ड साइन किया था। 15 अगस्त के लाल किले के भाषण में उन्होंने इसकी घोषणा की। असम अकॉर्ड की आत्मा ही एनआरसी था। -अमित शाह, भाजपा अध्यक्ष का राज्यसभा में बयान 
एक्सपर्ट बोले- एनआरसी में नाम न हो, पर बांग्लादेश भेजना मुश्किल 
विशेषज्ञों का कहना है कि असम में एनआरसी के ड्राफ्ट में 40 लाख से ज्यादा लोगों के नाम भले छूट गए हों और दावे-आपत्तियों के बाद अंतिम सूची आने पर अवैध रूप से रह रहे लोगों की संख्या 20 लाख बचे, पर इन्हें बांग्लादेश डिपोर्ट करना लगभग नामुमकिन होगा। इसका बड़ा उदाहरण बांग्लादेश में रह रहे 5 लाख पाकिस्तानी हैं। वे गैर बांग्लाभाषी हैं, जो 1971 में बांग्लादेश के बनने के बाद से आज तक अपने मुल्क नहीं पहुंच सके हैं। दूसरी वजह है- क्या बांग्लादेश इन लोगों को अपने वतन में वापस लेने को तैयार होगा, शायद नहीं। ऐसे में 1200 करोड़ रुपए खर्च कर एनआरसी का काम फिजूलखर्ची ही है। इसमें 52 हजार सरकारी कर्मचारियों को लगाकर हमने राज्य का विकास ही रोका है। इस पूरी प्रक्रिया से देश को अपेक्षित परिणाम प्राप्त होने वाले नहीं है। 
पूर्व राष्ट्रपति के भतीजे जैसे कई बड़े नाम नहीं 
असम में जारी हुए एनआरसी के ड्राफ्ट में चौकाने वाली गड़बड़ी सामने आई है। ड्राफ्ट में पूर्व राष्ट्रपति फखरुद्दीन अली अहमद के भतीजे जियाउद्दीन, भाजपा विधायक दिलीप पॉल की पत्नी अर्चना पॉल, कांग्रेस के पूर्व विधायक अतउर रहमान मजरभुईयां और एआईयूडीएफ की कचार इकाई के अध्यक्ष समीमुल इस्लाम समेत कई बड़े नाम गायब हैं। 
संसद के बाहर चौबे (बाएं) और प्रदीप के बीच तीखी बहस हुई। 
￼मैं पश्चिम बंगाल का हूं। करीब 100 बार असम की यात्रा की है। एनआरसी के मुद्दे पर केंद्रीय मंत्री लोगों को गुमराह करना बंद करें। -प्रदीप भट्‌टाचार्य, कांग्रेस सांसद






न्यूजीलैंड ने सड़क किनारे लगे बोर्ड को किया जेंडर न्यूट्रल; सात साल की बच्ची के सुझाव पर लाइनमैन को 'लाइन क्रू' लिखेंगे
न्यूजीलैंड ने सड़क किनारे लगे बोर्ड को किया जेंडर न्यूट्रल; सात साल की बच्ची के सुझाव पर लाइनमैन को 'लाइन क्रू' लिखेंगे 

एजेंसी | वेलिंगटन



न्यूजीलैंड सड़क किनारे लगे साइन बोर्ड को भी जेंडर न्यूट्रल करेगा। देश में इलेक्ट्रिक पावर लाइन वाले क्षेत्रों के आसपास साइन बोर्ड में लिखे लाइनमैन शब्द की जगह लाइन क्रू करेगा। खास बात यह है कि ऐसा वो सात साल की बच्ची जोए कारे के सुझाव पर करने जा रहा है। 
दरअसल सात साल की जोए अपने पापा और बाबा के साथ कार से जा रही थी। रास्ते में उसे इलेक्ट्रिक पावर लाइन वाले इलाकों में लगे बोर्ड पर पड़ी। इन बोर्ड पर लाइनमैन लिखा हुआ था। इससे बच्ची के मन में सवाल उठा कि महिलाएं भी लाइन वर्कर्स होती हैं। तो लाइनमैन क्यों लिखा हुआ है। इसके बाद उसने अपनी बात आगे पहुंचाने के लिए न्यूजीलैंड न्यूजीलैंड ट्रांसपोर्ट एजेंसी के मुख्य कार्यकारी अधिकारी फर्गुस जैमी को पत्र लिखा। इस पत्र में उसने लिखा कि महिलाएं भी लाइन वर्कर्स होती हैं। तो सड़क किनारे लगे साइन बोर्ड पर लाइनमैन शब्द का इस्तेमाल क्यों किया जाता है? मुझे लगता है कि ये साइन गलत और भेदभावपूर्ण है। क्या आप सहमत हैं? 
जोए ने आगे पत्र में लिखा कि मेरा बड़े होकर लाइन वर्कर्स बनने का कोई इरादा नहीं है। क्योंकि लाइन वर्कर्स के अलावा भी बहुत सारे काम है, जो मुझे पसंद हैं। लेकिन बहुत सारी बच्चियां होंगी, जो बड़े होकर लाइन वर्कर्स बनना चाहती होंगी। लाइनमैन शब्द से ऐसा लगता है कि यह जॉब सिर्फ पुरुषों के लिए है, जबकि ऐसा बिल्कुल नहीं है। महिलाएं भी इस पेशे से जुड़ी हैं। क्या साइनबोर्ड में लाइनमैन शब्द की जगह लाइन-वर्कर्स या कुछ और शब्द का प्रयोग आप कर सकते हैं, जो सही और निष्पक्ष हो। इस पर गैमी ने जवाब में जोए कारे की सराहना की। उन्होंने लिखा कि जोए हम आपसे सहमत हैं और आपके के ही सुझाव पर साइन बोर्ड पर लिखा नाम बदलने जा रहे हैं। क्योंकि बड़े आइडिया कहीं से भी आ सकते हैं। जोए जैसे छोटे बच्चे। शाबाश जोए! हमें लाइन वर्कर्स बड़ा नाम होने की वजह से बोर्ड बदलने पड़ेंगे। इसलिए हम इसकी जगह लाइन क्रू लिखेंगे। 
न्यूजीलैंड में सात साल की जोए ने लाइनमैन शब्द को गलत और महिला वर्कर्स के लिए पक्षपात पूर्ण बताया था 
मां ने लिखा मुझे जोए पर गर्व है 
जेमी का पत्र टि्वटर पर शेयर करते हुए जोए की मां ने लिख है कि हमें अपनी सात साल की बच्ची जोए पर गर्व है। उसने हाल ही में न्यूजीलैंंड ट्रांसपोर्ट एजेंसी के मुख्य कार्यकारी अधिकारी को पत्र लिखा था। इसमें उसने लाइनमैन शब्द की जगह सही और निष्पक्ष नाम लिखने का सुझाव दिया था। इस पर ट्रांसपोर्ट एजेंसी के मुख्य कार्यकारी अधिकारी सहमत हो गए हैं।
