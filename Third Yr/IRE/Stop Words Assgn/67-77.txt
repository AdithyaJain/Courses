हरियाणा: कागज पर तीन तलाक लिख 3 बच्चों की मां प्रेमी संग गई, 60 हजार रुपए भी ले गई
हरियाणा: कागज पर तीन तलाक लिख 3 बच्चों की मां प्रेमी संग गई, 60 हजार रुपए भी ले गई 

कोर्ट में बोली पत्नी- पति नशे में मारपीट करता था, प्रेमी के संग ही रहूंगी 

भास्कर न्यूज | यमुनानगर

हरियाणा में यमुनानगर के नागल गांव में 3 बच्चों की मां एक कागज पर तीन तलाक लिखकर प्रेमी के साथ फरार हो गई। पति की शिकायत पर पुलिस ने महिला को तलाश कर शुक्रवार को कोर्ट में पेश किया। कोर्ट में महिला ने कहा, 'मैंने मुस्लिम रीति रिवाज के अनुसार मर्जी से तीन तलाक दिया है। मेरा पति रोज शराब पीकर मुझसे मारपीट करता था। मैं प्रेमी के साथ ही रहना चाहती हूं।' तीन तलाक पर कानून न बनने के चलते पुलिस कार्रवाई नहीं कर रही है। महिला के पति को सलाह दी गई कि वह इसके खिलाफ कोर्ट में याचिका दायर करे ताकि वहां से कोई आदेश पारित हो। मजदूरी करने वाले अब्बास ने एसपी को दी शिकायत में बताया कि दस साल पहले उसका निकाह शाजिया से हुआ था। शादी के बाद पांच बच्चे हुए। इसमें दो की मौत हो चुकी है। तीन अभी छोटे हैं। 15 जुलाई को वह काम पर गया तो घर में टॉयलेट बनवाने के लिए रखे 60 हजार रुपए लेकर शाजिया गायब हो गई। जठलाना थाने में शिकायत दी तो पुलिस कर्मी ने तलाश के लिए दस हजार रुपए मांगे। आरोप है कि पुलिस ने अगवा का केस दर्ज करने की बजाय गुमशुदगी की रिपोर्ट ही लिखी। अब्बास का कहना है कि उसकी पत्नी पढ़ी-लिखी नहीं है, और उसने किसी और से चिट्ठी लिखवाई होगी। 
तफवीज-ए-तलाक का मामला : महिला के तीन तलाक देने के हक को लेकर मुस्लिम धर्म के जानकारों की राय अलग-अलग है। कुछ का कहना है कि निकाह के वक्त शौहर यदि यह अख्तियार दे कि बेगम तलाक दे सकती है। इसे आलिम से लिखवाया जा सकता है। एेसी सूरत में बीवी एेसे शौहर, जो नशे का आदी हो, अपराध में लिप्त हो, मारपीट करता हो, कलह करता हो या गंभीर बीमारी से घिरा हो तो तलाक दे सकती है। इसे तफवीज-ए-तलाक कहते हैं। वहीं एक पक्ष कहता है कि शरीयत तलाक का हक सिर्फ पुरुष को है। 





श्रमिकों का पंजीयन ऐसा हुआ कि 84% ग्राम पंचायत मजदूर बन गई
श्रमिकों का पंजीयन ऐसा हुआ कि 84% ग्राम पंचायत मजदूर बन गई 

अब हो रही पड़ताल | मप्र में ऐसी 50 ग्राम पंचायतों की सूची तैयार 

प्रदेश में अभी तक हो चुका है दो करोड़ 9 लाख असंगठित श्रमिकों का पंजीयन 

भास्कर न्यूज | भोपाल



क्या कोई ग्राम पंचायत ऐसी होगी, जिसमें लगभग तीन चौथाई लोग मजदूरी करते हों? सुनने में यह अजीब लगता है, लेकिन मप्र में ऐसा ही हुआ है। श्रम विभाग के जोर-शोर से चार माह तक चले असंगठित श्रमिकों के पंजीयन के कार्यक्रम में कई ग्राम पंचायतें ऐसी सामने आई हैं, जिसमें 50 फीसदी से ज्यादा श्रमिक योजना का लाभ लेने के लिए सूचीबद्ध हो गए। शहडोल जिले के ब्यौहारी जनपद की भान्नि ग्राम पंचायत की स्थिति तो यह रही कि अप्रत्याशित रूप से 83.89 फीसदी श्रमिक मिल गए। जब श्रम विभाग को इसका पता चला तो, अब ऐसी 44 ग्राम पंचायतों की रेंडम पड़ताल की जा रही है, जहां जरूरत से ज्यादा श्रमिकों ने पंजीयन करा लिया है। 
इन असंगठित श्रमिकों को मुख्यमंत्री जन कल्याण योजना के तहत कई शासकीय योजनाओं का लाभ एक अप्रैल 2018 से मिलना है। अभी तक दो करोड़ 9 लाख असंगठित श्रमिकों का पंजीयन हो चुका है, जो निरंतर जारी है। शासन की ओर से यह व्यवस्था की गई है कि श्रमिक पंजीयन शिविरों में जिनका पंजीयन नहीं हुआ है, वे पास के शासकीय दफ्तर (श्रम) में जाकर पंजीयन करा सकते हैं। बहरहाल, पंजीयन में गफलत का पता लगते ही इसकी जानकारी 7 अगस्त को हुई प्रमुख सचिव स्तर की बैठक में दी गई। 
यह फायदा है असंगठित श्रमिक बनने में: राज्य सरकार ने चुनावी वर्ष में लागू की गई मुख्यमंत्री जन कल्याण योजना के तहत ऐसी 7-8 स्कीमें शुरू की हैं, जिनका सीधा फायदा इन असंगठित श्रमिकों को मिलेगा। प्रमुख रूप से 200 रुपए फ्लैट रेट पर सरल बिजली, बकाया बिजली माफी स्कीम, अंत्येष्टि में सहायता, दुर्घटना होने पर राहत राशि, शिक्षा प्रोत्साहन के तहत मुफ्त पढ़ाई और प्रसूति सहायता अहम है। मुख्यमंत्री के निर्देश हैं कि इन स्कीमों में असंगठित श्रमिकों को प्राथमिकता दी जाए। यही बड़ी वजह रही कि बड़ी संख्या में लोगों ने पंजीयन कराया है। 
इन ग्राम पंचायतों मेंबेतहाशा श्रमिक 
जिला ग्राम पंचायत पंजीकृत श्रमिकों का प्रतिशत 
शहडोल भान्नि 83.89 
राजगढ़ आगर 65.02 
कटनी हाद्रहाटे 62.43 
श्योपुर रघुनाथपुर 60.93 
पन्ना बड़गांव 59.88 
नरसिंहपुर सिंहपुरबड़ा 57.81 
उमरिया भारेवा 56.74 
नीमच पारदा 54.69 
टीकमगढ़ सिमराखुर्द 51.84 
विदिशा हरदुखेड़ी 51.48 
(40 से 50 फीसदी के बीच 10 ग्राम पंचायत, 30 से 40 प्रतिशत के बीच 12, 20 से 30 प्रतिशत के बीच 9 ग्राम पंचायतें हैं। तीन पंचायतें 10 से 20 फीसदी के बीच वाली हैं।) 
भोपाल-इंदौर भी नहीं छूटे : भोपाल के आदमपुर छावनी ग्राम पंचायत की आबादी 3842 है, जिसमें से 1410 श्रमिक पंजीयन सूची में मिले। इंदौर में महू जनपद की कोड्रिया पंचायत की आबादी 14830 है, जबकि पंजीयन 2146 ने कराया। 
20 तक दें कम से कम 44 ग्राम पंचायतों की रिपोर्ट 
श्रम आयुक्त राजेश बहुगुणा ने सभी कलेक्टरों को इस संबंध में कार्यवाही करने के लिए कहा। 13 अगस्त को आदेश निकला कि श्रम विभाग के दो अधिकारियों को श्रमिकों के नाम-पते के साथ सूची देकर ग्राम पंचायतों में भेजा जाए। पटवारी और ग्राम सचिव को भी वहां मौजूद रहने के निर्देश दिए गए। बहुगुणा ने पड़ताल पर गए अधिकारियों से कहा कि वे कम से कम 44 ग्राम पंचायतों की रिपोर्ट 20 अगस्त तक आवश्यक रूप से दे दें।





कौम नहीं, काम के कारीगर; जयपुर के सबसे प्रसिद्ध गणेश मंदिर की चांदी की दीवारों पर सोने की परत चढ़ा रहे पांच मुस्लिम कारीगर
कौम नहीं, काम के कारीगर; जयपुर के सबसे प्रसिद्ध गणेश मंदिर की चांदी की दीवारों पर सोने की परत चढ़ा रहे पांच मुस्लिम कारीगर 

सुशील प्रताप सिंह | जयपुर



ये मंदिर है। ये मस्जिद है। ये हिंदू है। ये मुस्लिम है। मुस्लिम मंदिर नहीं जाते। न आरती में शामिल होते हैं। न भगवान को मानते हैं...ये सारी बातें मोती डूंगरी के गणेश मंदिर में जाने के बाद बेमानी लगती हैं। क्योंकि गणेश मंदिर की चांदी की दीवारों पर सोने की परत चढ़ाने का काम कर रहे सभी पांच कारीगर मुस्लिम हैं। नाम हैं- इमरान, शहजाद, इरफान, मोहम्मद तोहा और समीर। बाकी के चार कारीगरों के लिए इमरान उनके उस्ताद हैं। इमरान बताते हैं कि वे बचपन से इस काम में लगे हैं। ये उनका पुश्तैनी काम है। काम का आलम ये है कि इमरान का मस्जिद से ज्यादा वक्त मंदिर के घंटों और आरती की गूंज सुनकर ही गुजरा है। बकौल इमरान कभी ऐसा नहीं हुआ कि कौम की वजह से कोई परेशानी हुई हो। वे भी मंदिर की मर्यादाओं का पूरा ख्याल रखते हैं। शहजाद बताते हैं कि यहां जब आरती होती है तो हम सब भी खड़े हो जाते हैं। मूर्ति ग्रह से हम खुद को इसलिए थोड़ा दूर रखते हैं ताकि किसी की भावना को ठेस न पहुंचे। 
मस्जिद से ज्यादा वक्त मंदिरों में गुजरता है...काम ही इबादत 
क्या करते हैं... सोने की परत चढ़ाते हैं 
सोना मंदिर की ओर से दिया जाता है, ये उसे चाइनीज प्लेटों के जरिए परत में बदलते हैं, फिर केमिकल और हीटिंग की मदद से दीवारों पर लगाते हैं। 
कितना चलता है...20-25 साल तक 
सोने की परत चढ़ाने के बाद ये करीब 20-25 साल चलती है। साल में एक बार की सफाई ही काफी होती है। 
"हमारी नजर में कोई भेदभाव नहीं होता' 
हमारे यहां तो पिछले 15 साल से मुस्लिम कारीगर काम कर रहे हैं। हमारी नजर में कोई भेदभाव नहीं होता। पहले तो ये सोच ही नहीं थी कि ये हिंदू है, ये मुस्लिम है। यहां कौम नहीं, काम देखा जाता है। और हमारे सभी कारीगर बहुत अच्छा काम कर रहे हैं। - कैलाश शर्मा, महंत, गणेश मंदिर 





एक सप्ताह में सरकार को सौंप दी जाएगी झारखंड के सभी बालगृहों की रिपोर्ट
एक सप्ताह में सरकार को सौंप दी जाएगी झारखंड के सभी बालगृहों की रिपोर्ट 

पड़ताल | सभी बालगृहों की जांच कर रहा झारखंड राज्य बाल संरक्षण आयोग 

भास्कर न्यूज | रांची



झारखंड में महिला और बच्चों से जुड़े सभी स्वयंसेवी संगठनों (एनजीओ) की जांच रिपोर्ट बाल संरक्षण आयोग एक सप्ताह के अंदर सरकार को सौंप देगी। इसके लिए सभी जिलों में संचालित एडॉप्शन सेंटर व शेल्टर होम्स की जांच की जा रही है। आयोग ने इसके लिए चार टीम का गठन किया है। इसमें आयोग की अध्यक्ष आरती कुजूर, सदस्य रवींद्र कुमार गुप्ता, भूपन साहू और अनहद लाल शामिल हैं। सभी टीम को छह-छह जिलों के शेल्टर होम्स की जांच करनी है। जांच के दौरान आयोग की टीम शेल्टर होम में इंफ्रास्ट्रक्चर, जेजे एक्ट का पालन किया जा रहा है या नहीं, बच्चों को होम्स में रखने से पहले सीडब्ल्यूसी के सामने प्रस्तुत किया जा रहा है या नहीं, ऐसी सभी बिंदुओं को देख रही है। 
जानकारी के अनुसार जांच के दौरान अधिकतर होम्स में कमियां पाई गईं हैं। आयोग की ओर से संचालक को एक महीने में इन कमियों को दूर करने का निर्देश दिया गया है। कहा गया है कि कमियां दूर नहीं हुईं तो होम्स को बंद करा दिया जाएगा। जांच के दौरान टीम के साथ संबंधित जिला के जिला समाज कल्याण पदाधिकारी, सीडब्ल्यूसी के सदस्य, डीसीपीओ आदि भी मौजूद रह रहे हैं। 
जांच के दौरान अधिकतर होम्स में कमियां पाई गईं 
जमशेदपुर में ओपन शेल्टर होम मातृछाया में जांच कर निकलती आयोग की टीम। 
मुख्यमंत्री के आदेश पर हो रही जांच 
रांची में बच्चा बिक्री का मामला सामने आने के बाद 9 जुलाई को मुख्यमंत्री रघुवर दास ने बाल संरक्षण आयोग की समीक्षा बैठक के दौरान राज्य भर के एनजीओ की जांच करने का निर्देश दिया था। बताते चलें कि पुलिस मुख्यालय ने सरकार को खुफिया रिपोर्ट भेजी थी। रिपोर्ट में कहा गया था कि राज्य में एडॉप्शन सेंटर और शेल्टर होम हैं, वहां की जांच होनी चाहिए। राज्य में कई संस्थाएं संदिग्ध हैं। 
मुख्यमंत्री ने इस रिपोर्ट को गंभीरता से लेकर जांच का आदेश दिया था। जानकारी के अनुसार मुख्यमंत्री ने कई बिंदुओं पर जांच का आदेश दिया था। आयोग से यह भी कहा गया है कि किस बालगृह में क्या सुधार की जरूरत है, उसका भी उल्लेख रिपोर्ट में करें। 
15 अगस्त तक आयोग को देनी थी रिपोर्ट 
झारखंड मंत्रालय में आयोग की समीक्षा बैठक में मुख्यमंत्री ने कहा था कि नवजात शिशुओं की खरीद बिक्री तथा गर्भवती महिलाओं के शोषण जैसे कार्य में लगे स्वयं सेवी संस्थाओं को चिन्हित कर उनके विरुद्ध कड़ी से कड़ी कार्रवाई की जाएगी। उन्होंने आयोग से कहा था कि बारीकी व पारदर्शिता से जांच करें और तथ्यों के साथ सरकार को 15 अगस्त तक रिपोर्ट दें। 
जांच कार्य पूर्ण, जल्द सौंपी जाएगी रिपोर्ट 
जांच कार्य लगभग पूर्ण हो चुका है। कई शेल्टर होम्स में जेजे एक्ट का पालन नहीं किया जा रहा है। उन्हें स्थिति सुधारने का आदेश दिया गया है। जांच रिपोर्ट एक सप्ताह के अंदर ही सरकार को भेज दी जाएगी। आरती कुजूर, अध्यक्ष, झारखंड राज्य बाल संरक्षण आयोग





पेज एक के शेष
पेज एक के शेष 

केरल में 100 साल में सबसे... 
आठ अगस्त से अब तक यहां 178 लाेगों की जान जा चुकी है, जबकि मानसून की शुरुआत से अब तक मौतों का आंकड़ा 385 हो गया है। बाढ़ से घिरे इलाकों का जायजा लेने के लिए प्रधानमंत्री नरेंद्र मोदी शुक्रवार रात केरल पहुंच गए। वह शनिवार को हवाई सर्वेक्षण करेंगे। मुख्यमंत्री पी विजयन से भी चर्चा करेंगे। विजयन ने शुक्रवार को ट्वीट कर प्रदेश के लिए मदद की गुहार लगाई। तेलंगाना ने 20 करोड़, पंजाब, आंध्र प्रदेश, दिल्ली सरकार ने 10-10 करोड़ रुपए की मदद की घोषणा की है। रेलवे पानी की सप्लाई लेकर तीन वैगन ट्रेन भेज रहा है। महिला और बाल विकास विभाग ने खाने के पैकेट भेजे हैं। अलुवा-मुन्नार के ओडापल्ली में ओडिशा के 130 मजदूर बाढ़ में फंसे हैं। ओडिशा सरकार ने उन्हें सुरक्षित निकालने की केरल सरकार से अनुरोध किया है। 
60 किमी प्रति घंटे की रफ्तार से हवाएं : पथनमथिट्‌टा, तिरुवनंतपुरम, कोल्लम, अलप्पुझा, कोट्‌टायम, इडुक्की, एर्नाकुलम, त्रिशूर, पलक्कड़, मलप्पुरम, कोझीकोड और वायनाड जिलों में 60 किमी प्रति घंटे की रफ्तार से तूफानी हवाओं से हालत और खराब है। 
कर्नाटक में भी बाढ़ : मौसम विभाग के अनुसार रविवार को केरल के साथ ही तमिलनाडु और कर्नाटक में भारी बारिश हो सकती है। कर्नाटक में भी कई जिलों में बाढ़ आई हुई है। वायुसेना ने बाढ़ में फंसे 873 लोगों को 17 राहत-शिविरों में पहुंचाया है। दक्षिण कन्नड़, उत्तर कन्नड़, उडुपी, चिकमंगलुरू, कोडगू, हासन का कुछ हिस्सा बाढ़ की चपेट में हैं। केरल की सीमा से लगे कोडगू में सेना को राहत-बचाव काम में लगाया गया है। हासन जिले में एक रेलवे स्टेशन पर 14 अगस्त से फंसे रेलवे के 16 कर्मचारियों को बचाया गया है। कर्नाटक के 16 अन्य जिले सूखे की चपेट में हैं। केरल और कर्नाटक में बारिश से आंध्र प्रदेश और तेलंगाना में कावेरी और गोदावरी सहित अन्य नदियां उफान पर हैं। तटीय गांवों में बाढ़ का पानी भर गया है। 
दिल्ली ः 7 में से 5 सांसदों .... 
भाजपा, कांग्रेस और आम आदमी पार्टी की रणनीतियां 
भाजपा अक्षय, गंभीर को उतारने की तैयारी में 
भाजपा भी अपनी स्थिति भांप गई है। पार्टी के एक वरिष्ठ नेता का कहना है कि हमारे कुछ सांसदों के रवैए से बेशक जनता नाराज है पर मोदी की लोकप्रियता में कमी नहीं आई है। दिल्ली में पार्टी कुछ नए प्रयोग कर सकती है ,जैसे नई दिल्ली से फिल्म अभिनेता अक्षय कुमार तो पश्चिमी दिल्ली से क्रिकेटर गौतम गंभीर को चुनाव मैदान में उतारा जा सकता है। 
आप से गठबंधन किसी सूरत में नहीं ः कांग्रेस 
दिल्ली प्रदेश कांग्रेस के अध्यक्ष अजय माकन साफ कर चुके हैं कि दिल्ली में आम आदमी पार्टी के साथ समझौता नहीं करेंगे। उनका कहना है कि 2013 के चुनाव में हमारा जो वोटर आप की ओर चला गया था, वह नाखुश होकर वापस कांग्रेस की ओर आ रहा है। 
जो अधिकार दिलाएगा वोट उसे ही जाएंगे ः आप 
आप प्रवक्ता सौरभ भारद्वाज कहते हैं कि आम आदमी पार्टी और कांग्रेस का दिल्ली में कोई मेल नहीं। इस बार कोशिश रहेगी कि आम चुनाव में हम यह नरेटिव दें कि दिल्ली को भले ही पूर्ण राज्य का दर्जा न मिल पाए, लेकिन पुलिस व जमीन का अधिकार दिलाएंगे। 
इंदिराजी ने ब्लूस्टार पर... 
लालकिले से लिखा भाषण बुलेट प्रूफ बॉक्स में पढ़ने से असहज हो गए थे: प्रधानमंत्री बनने के बाद अटलजी को लालकिले से बुलेट प्रूफ ग्लास के अंदर से लिखा भाषण देना था। दोनों बातों से वे असहज थे। मैंने कहा- ग्लास हटवा लीजिए। तो बोले- यह व्यवस्था है। हटवा नहीं सकते। उस दिन भाषण पहला भाषण पढ़कर दिया। वापस आवास में लौटने के बाद मैंने कहा कि आपका भाषण अच्छा नहीं था। क्योंकि आपका भाषण सुनने के लिए लोग कई कई किलोमीटर की दूरी तय कर आते हैं। उन्होंने स्वयं माना कि भाषण खराब था यह इसलिए हुआ क्योंकि पढ़कर भाषण देना था।





एक पूर्व कवि प्रधानमंत्री को भावपूर्ण आदरांजलि
एक पूर्व कवि प्रधानमंत्री को भावपूर्ण आदरांजलि 

￼ ￼ 



ऋषिकेश मुखर्जी को अपनी फिल्मों में सबसे अधिक प्रिय धर्मेंद्र अभिनीत 'सत्यकाम' जो बॉक्स ऑफिस पर असफल रही थी। जबाली के तथाकथित अवैध पुत्र 'सत्यकाम' ने ग्रंथों का अध्ययन करके नाम कमाया था। फिल्म का नायक सरकारी इंजीनियर है और रिश्वत नहीं लेने के कारण उसके तबादले होते रहते हैं। सत्यकाम को कैंसर हो जाता है। यानी समाज का कैंसर भ्रष्टाचार है। राज कपूर की 'अावारा' के अंतिम दृश्य में नायक जेल में बंद है और उसका पिता जेल के सींखचों के बाहर खड़ा है। वह अपने पुत्र से मिलता है। एक शॉट इस तरह से लिया है कि जज सीखचों में बंद-सा दिखाई पड़ता है और खिड़की से आ रहे प्रकाश में नायक नहाता-सा दिखता है, जो प्रायश्चित कर रहा है। जज की यह ज़िद कि अच्छे का पुत्र अच्छा और बुरे का पुत्र बुरा टूट चुकी है। 
ओबामा के चुनाव जीतकर अमेरिका के प्रेसीडेंट बनने के दशकों पूर्व इरविंग वालेस के उपन्यास 'द मैन' में वर्णित है कि एक हवाई दुर्घटना में अमेरिका के कुछ नेताओं की मृत्य हो जाती है और उनके संविधान के अनुसार सबसे सीनियर सीनेटर को अंतरिम समय के लिए प्रेसीडेंट का पद दिया जाता है। इस तरह एक अश्वेत व्यक्ति शिखर पद पर विराजता है। उसके प्रमुख विरोधी की सुपुत्री प्रार्थना करती है कि उसे सचिव बना लें। इस घटना के समय प्रेसीडेंट की एक पुत्री जो श्वेत रंग की थी का विवाह एक गोरे व्यक्ति से हुआ है परंतु पुत्री ने अपना असली परिचय छिपाया है। पिता के प्रेसीडेंट बनने के बाद वह उनकी ख्याति के फव्वारे में स्नान करना चाहती है, लेकिन मन मसोसकर रह जाती है। 
प्रेसीडेंट का एक पुत्र है जो श्वेत अमेरिकियों के खिलाफ हिंसा करने वाले दल का सदस्य है। सारे पात्र दुविधा में उलझे हैं। प्रेसीडेंट की सचिव उस पर आरोप लगाती है कि उसके दुष्कर्म का प्रयास किया गया है। नियम यह है कि प्रेसीडेंट के महाभियोग प्रस्ताव को पास कराने के पक्ष में 100 सीनेटरों में से 70 का वोट पड़ना चाहिए। इससे कम संख्या होने पर प्रस्ताव गिर जाता है। प्रस्ताव के पक्ष में 76 मत पड़ जाते हैं और अंतिम वोटर है विपक्ष का नेता जिसकी सुपुत्री ने प्रकरण दर्ज किया है। सब मानते हैं कि प्रस्ताव पास होगा और प्रेसीडेंट को पद छोड़ना होगा। विपक्ष के नेता का कहना है कि उसकी सुपुत्री को हैलुसिनेशन होता है यानी वह कुछ घटनाओं की कल्पना करती है और अपनी कल्पना को यथार्थ मानने लगती हैऔर अविश्वास प्रस्ताव के विरुद्ध अपना मत रखता है। इसी तरह ही अटल बिहारी वाजपेयी के विरुद्ध अविश्वास प्रस्ताव एक वोट से गिर गया था। गणतंत्र व्यवस्था में हर दल अपने चुनाव जीतकर आने वाले सदस्यों को सदन में मौजूद रहने का आदेश जारी करता है। जिसे राजनीतिक भाषा में व्हिप अर्थात कोड़ा (हंटर) कहते हैं। गणतंत्र व्यवस्था की यह दुविधा है कि दल के अनुशासन के तहत दल की नीतियों के पक्ष में बात की जाए परंतु हर व्यक्ति की विचार प्रक्रिया स्वतंत्र रहे यह भी आधारभूत बात है। अटल बिहारी वाजपेयी ने सदन में हमेशा राष्ट्रहित व मानव कल्याण के लिए किए गए फैसलों का स्वागत किया और कभी 'व्हिप' से भयभीत नहीं हुए। उन्होंने बांग्लादेश के स्वतंत्र होने के बाद इंदिरा गांधी की प्रशंसा की। हमारे गणतंत्र में राजनीतिक विरोध का अर्थ शत्रुता नहीं रहा है। सुकरात का विचार था कि जब राजा कवि या कवि ह्रदय होगा, तब सबको न्याय मिलेगा। हमारे नेहरू और अटलजी कवि रहे हैं। अटलजी ने भारत-पाक के बीच समझौता एक्सप्रेस का आरंभ किया था। वे यह बात जानते थे कि आणविक हथियार से लैस होने के बाद युद्ध की बात करने या किसी मुल्क को नेस्तानाबूद करने का विचार ही गैर-व्यावहारिक है। अब बाजार युद्ध भूमि है। वाजपेयी का प्रयास था कि उनका दल आधुनिकता के विचार को आत्मसात करें। कोई भी राजनीतिक दल आरएसएस की तरह अनुशासित नहीं है और अगर वे आधुनिकता, सहिष्णुता और वैचारिक स्वतंत्रता को आत्मसात करें तो एक सकारात्मक शक्ति का उदय संभव है। 
जयप्रकाश चौकसे 
फिल्म समीक्षक





'कैरेक्टर में ढलने के लिए मैं कई दिनों तक नहीं नहाया'
'कैरेक्टर में ढलने के लिए मैं कई दिनों तक नहीं नहाया' 

बतौर रेडियो जॉकी अपने कॅरिअर की शुरुआत करने वाले मनीष पॉल ने 'तीस मार खां', 'मिकी वायरस' और 'तेरे बिन लादेन 2' जैसी फिल्मों में काम किया है। इसके अलावा वे कई रियलिटी टेलीविजन शो होस्ट भी कर चुके हैं। जल्द ही उनकी पहली शॉर्ट फिल्म 'ब्लैक ब्रीफकेस' रिलीज होने वाली है। इस फिल्म में उनका कोई डायलॉग नहीं है और वे ग्रे कैरेक्टर प्ले कर रहे हैं। इस मुलाकात में मनीष ने इस फिल्म और अपने किरदार के बारे में बताया... 



'ब्लै क ब्रीफकेस' करने की क्या वजह थी? 
मैं कुछ नया ट्राय करना चाहता था। सच कहूं तो मैंने अब तक जितनी भी फिल्में की उनमें कुछ नया करने की ही कोशिश की है। यहां तक की टीवी पर भी मैंने जो शो होस्ट किए उनमें भी एक्सपेरिमेंट किए हैं। शायद यही वजह है कि मैं अब तक एंकरिंग कर रहा हूं। मेरा भाई विवेक पॉल और मैंने 'ब्लैक ब्रीफकेस' को प्रोड्यूस भी किया है। हमने तय किया है कि अपने बैनर तले कुछ अलग फिल्में बनाएंगे। फिल्म में मैं एक ग्रे किरदार निभा रहा हूं। 
￼ अाप अपने वन लाइनर्स के लिए पहचाने जाते हैं पर इसमें आपका कोई डायलॉग ही नहीं है... 
शुरुआत में मेरे कैरेक्टर के पास कुछ डायलॉग थे पर बाद में हमने तय किया कि ऐसा नहीं करेंगे। मुझे बात करने का बहाना चाहिए पर इस फिल्म के सेट पर मैं लोगों से कहता था कि प्लीज मुझसे बात मत कीजिए। मैं बात करता हूं तो ऑटोमेटिक पंच निकल आते हैं और मैं यह नहीं करना चाहता था। मैं अपने कैरेक्टर में बने रहना चाहता था। इस फिल्म की शूटिंग के दाैरान मैंने अपनी पत्नी से भी बात नहीं की। वो हमेशा मेरे सपोर्ट में रहीं। उन्हें चिंता होती थी तो वे मैसेज करके मेरा हाल जान लेती थीं। 
￼ आपने पहली बार ग्रे कैरेक्टर प्ले किया है। क्या यह मुश्किल था? 
बिल्कुल, यह आसान नहीं था पर उतना भी मुश्किल नहीं था। मैंने इसके लिए चार से पांच महीने की तैयारी नहीं की। हालांकि, इससे पहले मैंने हमेशा लाइट और फनी फिल्मों में ही काम किया है तो यह मेरे लिए कुछ अलग था। इस कैरेक्टर में ढलने के लिए मैं कई दिनों तक नहीं नहाया क्योंकि मुझे थोड़ा थका हुआ नजर आना था। मैं मेकअप वाला नहीं रियलिस्टिक वाला लुक चाहता था। इसके अलावा जो आदमी काफी वक्त से सोया ना हो उसकी बॉडी लैंग्वेज भी अलग होती है सो मैं चार दिनों तक सिर्फ एक-एक घंटे ही सोया। दरअसल, मेरी कोशिश पूरे वक्त कैरेक्टर में बने रहने की थी और शूटिंग के दौरान मैंने इस किरदार को बहुत एंजॉय किया। 
￼ पहली बार 'इंडियन आइडल' होस्ट कर रहे हैं। कैसा एक्सपीरियंस रहा? 
इस शो को अच्छा फीडबैक मिल रहा है। मुझे भी जजेस के साथ काफी मजा आ रहा है। यह शो इस बार एक अलग ही लेवल पर है। हमारे पास कई ब्रिलियंट सिंगर्स हैं। जब भी मौका मिलता है मैं पार्टिसिपेंट्स के साथ गाना भी गा लेता हूं। 
सलमान खान के 'द-बैंग' टूर के ऑफिशियल होस्ट बन चुके हैं... 
￼हां, टूर पर हम सभी एक फैमिली जैसे हो चुके हैं। भाई (सलमान) हमेशा मेरा सपोर्ट करते हैं और मैं उनसे काफी कुछ सीखता हूं। मुझे 'द-बैंग' होस्ट करने का ऑफर तब मिला था जब मैं 'झलक दिखला जा' होस्ट कर रहा था।





महान वक्ता कुछ ही शब्दों में भूतकाल से जोड़ देते हैं
महान वक्ता कुछ ही शब्दों में भूतकाल से जोड़ देते हैं 

￼ ￼ 



यह मेरी तत्कालीन प्रधानमंत्री अटल बिहारी वाजपेयी के साथ पहली यात्रा थी। पहले दिन आधिकारिक आयोजन के बाद मुझे उनसे मिलने का दो मिनट से भी कम वक्त मिला और बातचीत का विषय था अंगकोर वाट मंदिर, सांस्कृतिक स्थानांतरण का प्रसिद्ध उदाहरण। भारतीय पुरातत्व सर्वेक्षण ने चीन, जापान, पोलैंड और जर्मनी के साथ इस मंदिर को पुराना स्वरूप बहाल करने और इसके संरक्षण में मदद की थी। 
जब मैंने उनसे इस मंदिर के बारे में पूछा तो उन्होंने कहा, 'किसी और की बजाय आपको तो इस मंदिर के बारे में ज्यादा मालूम होना चाहिए, क्योंकि आप दक्षिण भारतीय हैं और इस देश की ज्यादातर संस्कृति रामेश्वरम, मदुराई और चिदंबरम से आई है। कावेरी और कृष्णा के मुहाने से लोग यात्रा करके थाईलैंड की खाड़ी के तटवर्ती भागों से होते हुए कंबोडिया पहुंचे।' उनमें वह वक्तृत्व कला थी कि अपनी मोहक मुस्कान व आंखों में शरारती चमक और शब्दों पर असाधारण प्रभुत्व के साथ उन्होंने इस गौण प्रश्न का भी इतना खूबसूरत जबाव दिया। मेरे लिए तो वही अटलजी के मूल स्वरूप का जीवंत उदाहरण था। उनके कहने का मतलब था, ' युवक, खोज-पड़ताल करो, यह बहुत ही खूबसूरत है।' उनकी उन शरारती आंखों ने मुझे मजबूर किया कि मैं मंदिर के बारे में यशासंभव अधिक से अधिक देख-समझ सकूं। 
उसी दौरान मुझे कुछ रोचक अभिलेख देखने को मिले, जिनका संबंध 'कौण्डिन्य' से था, जो कंबोडिया गए थे और वहां की शासक राजकुमारी से विवाह किया था, बाद में उनके वंशज वहां शासक बने। तमिलनाडु में कौण्डिन्य को संगम के काल में 'कोझियन' (चोल नाडु से) के नाम से जाना जाता था। कौण्डिन्य वैदिक विद्वानों के परिवार के थे और बहुत ही निष्ठावान शैव थे। शैववाद, वैष्णव वाद और बौद्ध धर्म कंबोडिया में एकीकृत हो गए। एक और शिलालेख (दुर्भाग्य से क्षतिग्रस्त) में बताया गया था कि कैसे कांची के राजा ने एक ब्राह्मण को कंबोडिया भेजा था। साहित्य के क्षेत्र में कालिदास, भैरवी, पतंजलि और न्याय शास्त्र ये सब कंबोडिया पहुंचे। छठी सदी के आगे संस्कृत और तमिल दोनों का इस्तेमाल उनके सरकारी दस्तावेजों में होता था। 13वीं से 14वीं सदी के बीच कुछ ब्राह्मण रामेश्वरम से कंबोडिया पहुंचे। कंबोडिया में अब भी ऐसे पुजारी हैं। हनुमानजी को कंबोडिया में भी देवता माना जाता है और वहां एक हनुमान नृत्य होता है, जो देखने वाले को मंत्रमुग्ध कर देता है। 
लगभग हर गांव में आप शिवलिंग को प्रतिष्ठित देख सकते हैं। 500 साल पुराना अभिलेख बताता है कि कैसे भारत में प्रचलित कुछ खगोलीय गणनाएं कंबोडिया में भी प्रचलित हैं। कंबोडिया में रामायण तथा महाभारत को भी पवित्र माना जाता हैै। उनके अध्यायों का रोज मंदिरों में पाठ होता है। कंबोडिया से लौटते समय वाजपेयीजी ने विमान में प्रेस कॉन्फ्रेंस को संबोधित किया। उस संकरी-सी जगह में मुझे सीट नहीं मिल सकी। तब उस समय की संयुक्त सचिव, बाह्य प्रचार प्रभाग और विदेश मंत्रालय की प्रवक्ता निरुपमा राव ने इशारे से मुझे विमान के फर्श पर ठीक अटलजी के पैरों के पास बैठने को कहा। मैंने यह मौका झपट लिया। उठते वक्त मैंने उनसे कहा, ' मुझे अंगकोर वाट का परिचय कराने के लिए धन्यवाद।' वे पूरे विश्वास के साथ मुस्कराए, जिसका अर्थ था, 'मैं जानता हूं तुम इसे पसंद करोगे।' मेरे लिए तो उन्होंने भूतकाल से जो़ड़ने वाला पुल बनाया जबकि ज्यादातर भारतीयों के लिए उन्होंने भविष्य में ले जाने वाली सड़कें निर्मित कीं। 
फंडा यह है कि ￼ महान स्टोरी टेलर न सिर्फ कुछ ही शब्दों में भूतकाल के साथ पुल निर्मित करते हैं बल्कि आपको बुद्धिमान भी बनाते हैं। 
मैनेजमेंट फंडा एन. रघुरामन की आवाज में मोबाइल पर सुनने के लिए टाइप करें FUNDA और SMS भेजें 9200001164 पर 
एन. रघुरामन 
मैनेजमेंट गुरु 






चुनावी चिंता के बीच देश के विकास संबंधी वादे
चुनावी चिंता के बीच देश के विकास संबंधी वादे 

पंद्रह अगस्त को लाल किले से दिया गया प्रधानमंत्री नरेंद्र मोदी का भाषण विकास के बड़े सपने दिखाने वाला था लेकिन, उस पर आगामी चुनाव की चिंता हावी थी। अच्छा होता वे यह भी स्पष्ट करते कि देश के तीव्र विकास के मार्ग में वास्तविक अड़चनें क्या और कहां हैं। प्रधानमंत्री ने वैसा करने की बजाय 2014 के पहले शासन करने वाले दलों और नेताओं पर दोषारोपण किया। उनके मानस में यह महत्वाकांक्षा बहुत मजबूती से बैठी है कि उन्हें दूसरा कार्यकाल मिलना चाहिए और इसीलिए अपने पहले कार्यकाल के आखिरी संबोधन में उन्होंने 2022 यानी भारत की 75 वीं जयंती के लिए अंतरिक्ष में पहले भारतीय को भेजने से लेकर किसानों की आय दोगुनी करने जैसे कई वादे किए। इस दौरान उन्होंने स्वास्थ्य बीमा के लिए आयुष्मान भारत जैसी योजना की घोषणा की और सेना में काम करने वाली महिला अधिकारियों को बराबरी देने के लिए एक स्थायी आयोग का एलान भी किया। उनकी घोषणा में तीन तलाक का विधेयक पास कराकर मुस्लिम महिलाओं को बराबरी देने का वादा भी निहित था। अच्छी बात है कि प्रधानमंत्री ने कश्मीर के लिए एक बार फिर पूर्व प्रधानमंत्री अटल बिहारी वाजपेयी के इंसानियत, जम्हूरियत और कश्मीरियत के सिद्धांत को अपनाने यानी सर्वानुमति बनाने पर जोर दिया है। इसके बावजूद प्रधानमंत्री समाज के अल्पसंख्यकों, दलितों, पिछड़ों, आदिवासियों और कश्मीरियों की उन चिंताओं को दूर करने में सफल नहीं रहे जो इस समय देश को घेरे हुए हैं और जो संविधान को बदल देने की धमकियों तक जाती हैं। प्रधानमंत्री को लाल किले से दिया गया अपना पहला भाषण याद रखना चाहिए, जिसमें उन्होंने कहा था कि वे सबका साथ और सबका विकास और कम से कम दस साल तक देश में जातिवाद, सांप्रदायिकता और हिंसा पर पूरी तरह से रोक चाहते हैं। आज देश इन्हीं समस्याओं से घिर गया है और इससे विकास के वे अच्छे काम प्रभावित हुए हैं, जिनसे देश में अच्छे दिनों की उम्मीद बन रही थी। जातिवाद, सांप्रदायिकता और उसके नाम पर होनी वाली हिंसा ने देश के भीतर गहरा विभाजन पैदा किया है और तरक्की में यकीन करने वाले नागरिकों के भीतर एक भय का निर्माण किया है। प्रधानमंत्री ने उस भय को दूर करने वाली बात न कह कर एक कसर छोड़ दी है।





भारत-पाक सुलह अटलजी को सच्ची श्रद्धांजलि
भारत-पाक सुलह अटलजी को सच्ची श्रद्धांजलि 

￼प्रधानमंत्री नरेंद्र मोदी और इमरान खान शांति के उनके सपनों को हक़ीकत में बदल सकते हैं 



वे सपने देखने वाले व्यक्ति थे, क्योंकि कवि थे। कवि राजनीतिज्ञ अटल बिहारी वाजपेयी के बारे में मेरी पहली पहली राय बहुत सकारात्मक नहीं थी। मैंने पहली बार उनके बारे में कुछ पंक्तियां 'इफ आई एम असेसिनेटेड' किताब में पढ़ी थीं। यह चार दशकों पहले पाकिस्तान के पूर्व प्रधानमंत्री जुल्फिकार अली भुट्‌टों ने रावलपिंडी सेंट्रल जेल में लिखी थी। इसकी पांडुलिपि भुट्‌टों के वकील ने 1978 में चुपके से लंदन भिजवाई थी और इसे भारत में प्रकाशित किया गया था। 
1978 में वाजपेयी विदेश मंत्री के रूप में पहली बार पाकिस्तान आए। जिया-उल-हक तब पाकिस्तान के राष्ट्रपति थे और भुट्‌टो जेल में चुपचाप अपनी किताब लिख रहे थे। दुनिया के कई नेता पाकिस्तानी सैन्य तानाशाह से भुट्‌टों की मौत की सजा रद्द करने की अपील कर रहे थे पर वाजपेयी ने अपनी पाकिस्तान यात्रा में कभी भुट्‌टो के बारे में बात नहीं की। भुट्‌टों ने अपनी किताब में वाजपेयी की आलोचना करते हुए उन्हें मुस्लिम विरोधी नेता बताया, जिन्होंने पाक-चीन को जोड़ने वाले काराकोरम हाईवे के प्रति अपनी अप्रसन्नता जताई थी। 1998 में भारत ने तब प्रधानमंत्री वाजपेयी के आदेश पर परमाणु परीक्षण किया था। मैं उन पाकिस्तानियों में शामिल था, जो तब के प्रधानमंत्री नवाज शरीफ से वाजपेयी का अनुसरण कर दक्षिण एशिया में परमाणु संतुलन लाने की अपील कर रहे थे। 
मैं वाजपेयी से पहली बार लाहौर में मिला, जब वे बस में सवार होकर पाकिस्तान आए थे। उनकी इस दूसरी यात्रा ने पूरे पाकिस्तान को रोमांचित कर दिया था। लाहौर के किले में उनके सम्मान में भव्य स्वागत कार्यक्रम रखा गया। जब वाजपेयी पहुंचे तो मेरे सहित कई पत्रकारों, लेखकों, कवियों और गायकों से उनका परिचय कराया गया। उन्होंने चेहरे पर प्यारी सी मुस्कान के साथ मुझसे हाथ मिलाया। उनके हाथ उनके चेहरे की तरह कोमल थे। उन्होंने अपने भाषण से हम सबको प्रभावित किया। शरीफ ने वाजपेयी की सराहना में कहा कि वे पाकिस्तान में चुनाव जीत सकते हैं। दुर्भाग्य से कुछ दिनों में करगिल युद्ध शुरू हो गया और वाजपेयी और शरीफ द्वारा निर्मित सद्‌भावना टुकड़े-टुकड़े हो गई। 
जनरल परवेज मुशर्रफ अक्टूबर 1999 में सत्ता में आए और दिसंबर 1999 में भारतीय विमान का अपहरण हो गया। दोनों देशों के बीच हवाई संपर्क निलंबित कर दिया गया। 2001 की आगरा शिखर बैठक पाकिस्तान के साथ खाई पाटने का वाजपेयी का एक और प्रयास था। लेकिन, शिखर बैठक की नाकामी के बाद मैं ताज़ महल के सामने हताश खड़ा पाकिस्तान विरोधी नारे सुन रहा था। 2003 में वाजपेयी श्रीनगर गए और कहा, 'बंदूक से कोई समस्या नहीं सुलझ सकती लेकिन भाईचारा सुलझा सकता है।' मैंने भारतीय विदेश मंत्री यशवंत सिन्हा का इंटरव्यू लेने का प्रयास किया। मुझे इस्लामाबाद में भारतीय उच्चायुक्त ने वीज़ा दिया और मैं कोलंबो के रास्ते नई दिल्ली पहुंचा। यशवंत सिन्हा का मेरा इंटरव्यू भारत-पाकिस्तान के बीच नई जमीन तोड़ने वाला साबित हुआ। कई भारतीय अधिकारियों ने निजी रूप से मुझे बताया कि यशवंत सिन्हा को इंटरव्यू की अनुमति वाजपेयी ने दी थी। 2004 में हुई उनकी तीसरी पाकिस्तान यात्रा में मेरी उनसे दूसरी बार मुलाकात हुई। वे इस्लामाबाद की सेरेना होटल में ठहरे थे। पाकिस्तान के वित्तमंत्री शौकत अज़ीज को भारतीय प्रधानमंत्री के लिए मिनिस्टर इन वेटिंग नियुक्त किया गया था। अज़ीज मेरे बहुत अच्छे मित्र हैं और मुझे उनके जरिये वाजपेयी के बारे में बहुत सारी जानकारी मिलती रहती। उन्होंने मुझसे कहा, 'वाजपेयीजी का सेन्स ऑफ ह्यूमर जबर्दस्त है।' उन्होंने शौकत अज़ीज को अपनी किताब '21 कविताएं' और लता मंगेशकर के गीतों की एक सीडी भेंट की। शौकत अज़ीज ने उन्हें नूरजहां, नुसरत फतह अली खान, मेहदी हसन, गुलाम अली, इकबाल बानो और नायरा नूर की सीडी भेट कीं। 
उस यात्रा में जनरल परवेज मुशर्रफ और अटल बिहारी वाजपेयी ने प्रसिद्ध इस्लामाबाद घोषणा पर दस्तखत किए। एक शाम मैंने अज़ीज को मेरे टीवी टॉक शो में वाजपेयी के बारे में बोलने के लिए आमंत्रित किया और वे तो उनकी तारीफ ही किए जा रहे थे। अजीज ने उनके साथ होटल के कमरे में दो घंटे तक ऑस्ट्रेलिया-भारत मैच देखा और उन्हें अहसास हुआ कि भारतीय प्रधानमंत्री का क्रिकेट ज्ञान उनसे अधिक है। 
जब वाजपेयी पाकिस्तान से विदा हो रहे थे तो उन्होंने मुशर्रफ से बेबाकी से कहा, 'शौकत अज़ीज ने मेरा बहुत ख्याल रखा। वे आपके भविष्य के सितारे हैं।' कुछ ही महीनों में मुशर्रफ ने जफरुल्लाह जमाली को हटाकर शौकत अज़ीज को पाकिस्तान का प्रधानमंत्री नियुक्त कर दिया। वाजपेयी जानते थे कि क्रिकेट कई पाकिस्तानियों व भारतीयों के लिए दूसरा प्यार है। फरवरी 1999 में उनकी बस डिप्लोमेसी नाकाम हो गई लेकिन, मार्च 2004 में उन्होंने सफलतापूर्वक क्रिकेट डिप्लोमेसी शुरू की। मुझे अब भी याद है कि भारतीय क्रिकेट टीम के पाकिस्तान रवाना होने के पहले अटलजी टीम से मिले और कप्तान सौरव गांगूली से कहा, 'खेल भी जीतिए और दिल भी जीतिए।' कश्मीर विवाद के समाधान के लिए उनके तीन सूत्रीय फॉर्मूले से उन्होंने पाकिस्तानियों को संदेश दिया कि वे उनसे शांति स्थापित करने के प्रति गंभीर है। उन्होंने कहा, 'इंसानियत, जम्हूरियत (लोकतंत्र) और कश्मीरियत (हिंदू-मुस्लिम एकता की पुरानी परम्परा) सारी समस्याओं को सुलझाने का अल्टीमेट तरीका है।' वाजपेयी के निधन पर संवेदना संदेश भेजने वालों में पाकिस्तान के भावी प्रधानमंत्री इमरान खान ही नहीं है, कई पाकिस्तानी व कश्मीरी नेता हैं। एक समय था कि वाजपेयी ने पाकिस्तान और अमेरिका के बीच समझौतों के खिलाफ कविता लिखी थी और आज भारत अमेरिका के साथ समझौते कर रहा है। परिस्थितियां बदल गई हों लेकिन, वाजपेयी के सपने भारतीयों और पाकिस्तानियों की एक बड़ी संख्या में जीवित हैं। वे चाहे विदा हो गए पर उनके सपने और कविताएं अब भी हमारे साथ हैं। वे पाकिस्तान के साथ शांति चाहते थे और मुझे विश्वास है कि प्रधानमंत्री मोदी और इमरान खान उनके सपनों को हकीकत में बदल सकते हैं। वही उन्हें सच्ची श्रद्धांजलि होगी। आइए नए प्रयास करें। कम से कम भारत और पाकिस्तान के बीच क्रिकेट मैच ही शुरू करें। यदि वाजपेयी 2004 में यह कर सकते हैं तो मोदी 2018 में ऐसा क्यों नहीं कर सकते? 
(यह लेखक के अपने विचार हैं) 
हामिद मीर कार्यकारी संपादक, जियो टीवी पाकिस्तान
