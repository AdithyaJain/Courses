स्विट्जरलैंड : हाथ नहीं मिलाया तो मुस्लिम कपल को नागरिकता देने से किया इनकार
स्विट्जरलैंड : हाथ नहीं मिलाया तो मुस्लिम कपल को नागरिकता देने से किया इनकार 

एजेंसी | बर्न

स्विट्जरलैंड में एक मुस्लिम जोड़े को इसलिए नागरिकता नहीं दी गई क्योंकि उसने समान रूप से सभी लोगों से हाथ मिलाने से इनकार कर दिया। नागरिकता को मंजूरी देने वाले आयोग ने शुक्रवार को यह फैसला किया। सूत्रों के अनुसार उत्तर अफ्रीका के एक कपल ने महीनेभर पहले स्विट्जरलैंड की नागरिकता के लिए लौसेन शहर में इंटरव्यू दिया था। मामले पर लौसेन के मेयर ग्रिगोयर जुनोद ने कहा कि हमारे यहां नागरिकों को धार्मिक स्वतंत्रता का अधिकार है, लेकिन इससे देश के कानून का उल्लंघन नहीं होना चाहिए। हमने कपल से उनके धार्मिक विश्वासों के बारे में नहीं पूछा। धर्म के आधार पर नागरिकता नहीं खारिज की। नागरिकता इसलिए नहीं दी क्योंकि वे लैंगिक समानता का सम्मान नहीं कर रहे थे। एक अन्य अधिकारी पियरे एंटोनी हिलबर्ड ने कहा कि हमारा संविधान पुरुष और महिला में भेदभाव नहीं करता। 
यह पहली बार नहीं है जब हाथ न मिलाने पर स्विट्जरलैंड में किसी को नागरिकता से वंचित कर दिया गया। वर्ष 2016 में स्विस स्कूल ने दो मुस्लिम लड़कों को शिक्षिका से हाथ नहीं मिलाने पर स्कूल से निकाल दिया था। लड़काें के परिवार को नागरिकता देने की प्रक्रिया सस्पेंड कर दी गई थी। एक मामला फ्रांस का भी है। यहां अल्जीरियन महिला को अधिकारी से हाथ न मिलाने पर नागरिकता से वंचित कर दिया गया था। 
स्वीडन की महिला को मिला मुआवजा 
स्वीडन में एक मुस्लिम महिला ने एक कंपनी में नौकरी के इंटरव्यू के दौरान अधिकारी से हाथ मिलाने से मना कर दिया था। इस पर महिला को नौकरी नहीं दी गई। महिला ने अदालत में भेदभाव का केस दायर किया। अदालत ने कंपनी को 3 लाख रुपए मुआवजा देने के आदेश दिया।




यूपी: अखिलेश यादव के होटल पर हाईकोर्ट ने रोक लगाई, 5 को होगी सुनवाई
यूपी: अखिलेश यादव के होटल पर हाईकोर्ट ने रोक लगाई, 5 को होगी सुनवाई 

भास्कर न्यूज | लखनऊ

उत्तर प्रदेश में लखनऊ के पॉश इलाके हजरतगंज में बन रहे अखिलेश यादव के होटल के निर्माण पर हाईकोर्ट ने रोक लगा दी है। साथ ही कोर्ट ने राज्य सरकार से पूछा कि हाई सिक्योरिटी जोन में होटल निर्माण की इजाजत कैसे दी गई? कोर्ट ने याचिकाकर्ता शिशिर चतुर्वेदी की याचिका पर कार्रवाई की। वहीं, कोर्ट ने स्वत: संज्ञान लेते हुए याचिकाकर्ता को सुरक्षा उपलबध कराने के आदेश भी दिए हैं। अगली सुनवाई 5 सितंबर को होगी। 
जिस जगह होटल बन रहा है। उसके बगल में सीएम आवास है। इस कारण यह इलाका हाई सिक्योरिटी जोन है। होटल के निर्माण पर रोक लगाने को लेकर अधिवक्ता शिशिर चतुर्वेदी ने शुक्रवार को हाईकोर्ट में एक याचिका दायर की थी। याचिका में सपा के पूर्व अध्यक्ष मुलायम सिंह यादव, अखिलेश यादव, उनकी पत्नी व सांसद डिंपल यादव समेत 13 लोगों को पार्टी बनाया गया था। याचिकाकर्ता ने आरोप लगाया था कि उनके ऊपर याचिका को वापस लेने का दबाव बनाया जा रहा है। 
राज्य सरकार से पूछा- हाई सिक्योरिटी जोन में निर्माण की इजाजत कैसे दी? 
पहली बार दिए गए नक्शे पर एलडीए ने जताई थी आपत्ति 
अखिलेश यादव ने अपनी पत्नी डिंपल यादव के साथ हजरतगंज इलाके में 1ए विक्रमादित्य मार्ग पर 2005 में उज्जवला रामनाथ नामक महिला से 39 लाख रुपए में जमीन खरीदी थी। अब ये इलाका पॉश क्षेत्र में आता है। यहां की जमीन करोड़ों में है। अखिलेश अब इस जमीन पर होटल बनाना चाहते हैं। इसका नक्शा पास कराने के लिए लखनऊ विकास प्राधिकरण (एलडीए) से परमिशन मांगी थी, जो अभी टाउन प्लानर के पास पेंडिंग है। पहली बार जो नक्शा दिया गया था, उसपर एलडीए ने आपत्ति जताई थी। इसके बाद अखिलेश यादव और डिंपल यादव ने दोबारा संशोधित नक्शा जमा किया है।




केरल में 100 साल में सबसे भीषण बाढ़; एक ही दिन में 106 लोगों की मौत, पीएम माेदी केरल पहुंचे
केरल में 100 साल में सबसे भीषण बाढ़; एक ही दिन में 106 लोगों की मौत, पीएम माेदी केरल पहुंचे 

मानसून में अब तक 385 लोगों की मौत, 3.14 लाख से ज्यादा लोग बेघर 



एजेंसी|तिरुवनंतपुरम/नई दिल्ली 
केरल 100 साल की सबसे भीषण बाढ़ का सामना कर रहा है। बाढ़ और बारिश से हुए हादसों में गुरुवार को ही 106 लोगों की मौत हो गई। राज्य के 12 जिलों में तीन लाख 14 हजार लोग बेघर हो चुके हैं। इन्हें 1568 राहत शिविरों में रखा गया है। 80 हजार लोग बाढ़ के पानी में फंसे हैं। इनमें अकेले एर्नाकुलम के अलुवा में ही 70 हजार लोग फंसे हुए हैं। भारी बारिश के चलते राज्य में 80 बांधों के गेट खोलने पड़े हैं। बाढ़ से राज्य में 8 हजार करोड़ रुपए का नुकसान हुआ है। शेष|पेज 7 पर 
प्रसव पीड़ा शुरू होने के बाद गर्भवती 
को एयरलिफ्ट कर अस्पताल पहुंचाया 
नौसेना ने एर्नाकुलम में बाढ़ से घिरे अलुवा गांव की 25 साल की गर्भवती सजिता जबील को प्रसव पीड़ा शुरू होने के बाद एयरलिफ्ट कर अस्पताल पहुंचाया। वहां जबील ने बच्चे को जन्म दिया। जच्चा-बच्चा दोनों स्वस्थ हैं। बाढ़ से घिरे मकान की छत से महिला को रेस्क्यू किया गया। पहले डॉक्टर को छत पर उतारा और जांच के बाद एयरलिफ्ट किया। वहीं टीवी चैनलों की फुटेज दिखाया गया, कि गर्भवती महिला को एयरलिफ्ट किया गया, लेकिन तेज हवा से संतुलन बिगड़ने से वह नीचे गिर जाती है। 
युद्ध स्तर पर जुटी सेना सेना की 16, नाैसेना की 28 और एनडीआरएफ की 39 टीम राहत-बचाव काम में युद्ध स्तर पर जुटी हैं। एनडीआरएफ ने 4 हजार लोगों को बचाया है। नई दिल्ली में एनडीआरएफ के प्रवक्ता ने कहा कि 53 टीमों में से 51 को मैदान में उतारा गया है। 
कोच्चि की हवाई सेवाएं तिरुवनंतपुरम से | बाढ़ के कारण कोच्चि हवाईअड्‌डा बंद है। एअर इंडिया ने कोच्चि की अपनी विमान सेवाओं को तिरुवनंतपुरम से शुरू किया है। शुक्रवार को राज्य से गुजरने वाली या चलने वाली 35 ट्रेनों को रद्द किया गया। 
बिहार : मुजफ्फरपुर शेल्टर होम मामले में सीबीआई ने 12 ठिकानों पर छापे मारे 
पूर्व मंत्री मंजू वर्मा के ठिकाने भी खंगाले, कई दस्तावेज जब्त 
भास्कर न्यूज | पटना 
मुजफ्फरपुर शेल्टर होम मामले में सीबीआई ने शुक्रवार को पटना, बेगूसराय, मुजफ्फरपुर आैर मोतिहारी में 12 जगहों पर छापेमारी की। इसमें मुख्य आरोपी ब्रजेश के तीन ठिकाने समेत उसकी बहन, राजदार मधु व सुमन एवं एकाउंटेंट के एक-एक ठिकाने भी शामिल हैं। वहीं, पूर्व मंत्री मंजू वर्मा के बेगूसराय के चेरिया बरियापुर व पटना स्थित आवास और निलंबित सीपीओ रवि रौशन के मोतिहारी के सुगिया फेनहरा में घर पर भी टीम ने छापेमारी की। मंजू ने मामले में अपने पति पर आरोप लगने के बाद पिछले सप्ताह मंत्री पद से इस्तीफा दे दिया था। मामले का खुलासा मुंबई स्थित टाटा इंस्टीट्यूट ऑफ सोशल साइंसेस की रिपोर्ट से हुआ। 
ब्रजेश का लैपटॉप, मोबाइल जब्त 
मुजफ्फरपुर में ब्रजेश ठाकुर के होटल आरएम पैलेस से सीबीआई ने लैपटॉप, मोबाइल और बुकिंग रजिस्टर आदि दस्तावेज जब्त किए। शेल्टर होम में आने वाले लोग इसी होटल में ठहरते थे। ब्रजेश के घर में ही रह रहे उसके एकाउंटेंट के कमरे में तलाशी ली गई, जहां से काफी कागजात मिले। ब्रजेश की बहन और ऋतेश अनुपम की पत्नी अर्चना अनुपम से सीबीआई ने 5 घंटे तक सिकंदरपुर स्थित आवास पर पूछताछ की। यहां से एक सीपीयू जब्त किया गया। ऋतेश अनुपम प्रेस क्लब का अध्यक्ष है। 
जम्मू-कश्मीर : कुपवाड़ा में मुठभेड़, जवान शहीद 
एजेंसी|श्रीनगर. जम्मू-कश्मीर के कुपवाड़ा जिले के हंदवाड़ा इलाके के काचलू गांव में आतंकियों से मुठभेड़ में सेना का जवान शहीद हो गया। पुलिस के अनुसार गुरुवार को आतंकियों की मौजूदगी की सूचना पर सेना ने काचलू गांव में तलाशी अभियान चलाया। इसी दौरान आतंकियों ने गोलीबारी की, जिसमें सेना के जवान राम बाबू सहाय घायल हो गए। उन्हें सेना के अस्पताल ले जाया गया, जहां उनकी मृत्यु हो गई। वहीं आतंकियों ने पुलवामा जिले के अवंतिपोरा में पुलिस अधीक्षक कार्यालय पर हथगोला फेंका। हथगोला कार्यालय के बाहर फट गया, जिसमें चार लोग घायल हो गए। इलाके की घेराबंदी कर तलाशी अभियान चलाया गया। पुलवामा जिले के ही ड्रबगाम इलाके में हिजबुल मुजाहिद्दीन के आतंकियों ने एक महिला की गोली मारकर हत्या कर दी। महिला की पहचान क्विल निवासी शमीमा बानो के रूप में की गई है।




बाइक, बस, प्लेन... किसी भी तरह अटल जी को अंतिम विदाई देने के लिए दिल्ली पहुंचे लाेग
बाइक, बस, प्लेन... किसी भी तरह अटल जी को अंतिम विदाई देने के लिए दिल्ली पहुंचे लाेग 



न गर्मी की चिंता, न पुलिस के डंडों की फिक्र 
एंट्री रोकी तो अंतिम दर्शन को भाजपा मुख्यालय का गेट तक लांघ गए लोग 
राजकीय सम्मान के साथ हुआ पूर्व प्रधानमंत्री अटल बिहारी वाजपेयी का अंतिम संस्कार 
भास्कर न्यूज| नई दिल्ली 
पूर्व प्रधानमंत्री अटल बिहारी वाजपेयी शुक्रवार को पंचतत्व में विलीन हो गए। उनका अंतिम संस्कार राजकीय सम्मान के साथ राजघाट के पास राष्ट्रीय स्मृति स्थल में किया गया। यहां पर उनकी समाधि भी बनाई जाएगी। उनके अंतिम दर्शन करने के लिए दूसरे राज्यों से भी लोग पहुंचे। कोई बस से, कोई ट्रेन से, कोई प्लेन से तो किसी को बाइक से दिल्ली पहुंचा। लोग किसी भी तरह अटलजी को एक झलक देखना और उनकी अंतिम यादों को मोबाइल में कैद करना चाहते थे। 
बीजेपी कार्यालय से उनकी अंतिम यात्रा दोपहर दो बजे निकली। पीएम नरेंद्र मोदी पूरी यात्रा में पैदल चलेे। यात्रा चार किलोमीटर दूर विजय घाट पर समाप्त हुई। इससे पहले वाजपेयी के आवास पर उनके अंतिम दर्शन के लिए लोग रात में ही लाइन लगाकर खड़े हाे गए थे। उनके घर दर्शन के बाद पार्थिव शरीर 10:14 बजे बीजेपी मुख्यालय के लिए ले जाया गया। अंतिम यात्रा के लिए सेना ने गन कैरेज (विशेष लोगों के पार्थिव शरीर ले जाने वाला वाहन) तैयार किया था। यह वाहन पूरी तरह फूलों से ढंका था। वाजपेयी का शव अकबर रोड, इंडिया गेट, तिलक मार्ग, दीनदयाल मार्ग होते हुए 11:04 बीजेपी मुख्यालय पहुंचा। यहां प्रधानमंत्री मोदी, बीजेपी अध्यक्ष अमित शाह गेट पर मौजूद थे। रास्ते में लोगों ने शव वाहन पर खूब फूल बरसाए और नारे लगाए।रास्ते में अंतिम यात्रा पर जमकर पुष्पवर्षा हुई। 
भीड़ से नहीं डरे दिव्यांग 
उनकी हर सभा सुनी, आज कैसे नहीं आता 
व्हील चेयर भी देवेश के इरादा डिगा नहीं पाई और वह बुलंद शहर से अपने नेता को श्रद्धांजलि देने चले आए। अंतिम यात्रा में वह पूरे जोश के साथ खुद व्हील चेयर चलाते हुए शामिल हुए। साउथ दिल्ली के रहने वाले ओमप्रकाश ने जब उन्हें व्हील चेयर चलाते देखा तो यह काम उन्होंने थाम लिया। देवेश ने बताया कि वह बचपन से ही अटल जी को तमाम सभाओं सुनते आ रहे हैं। 
एक झलक देखने चढ़े पेड़ पर 
युवा पीढ़ी में दिखा जोश 
टीवी पर भाषण चल रहा था, लोग सुन रहे थे|अटलजी को आज की युवा पीढ़ी ने भले ही देखा-सुना नहीं लेकिन वे भी उनके फैन हैं। 21 साल के शुभम लखनऊ से यहां आए थे। बोले, बचपन में टीवी पर अटल जी का भाषण चल रहा था। लोग भीड़ लगाकर उन्हें सुन रहे थे। 
पॉजिटिविटी थी खासियत|जमात-ए-उलेमा-हिंद के राष्ट्रीय अध्यक्ष मौलाना सोहेब कासमी भी अंतिम दर्शन के लिए आए थे। उन्होंने कहा, देश को एकता में बांधने वाला नेता चला गया। कई बार पूर्व उनसे मुलाकात हुई, उम्र दराज होते हुए भी हमेशा पॉजिटिव बातें करना ही उनकी सबसे बड़ी विशेषता थी। 
...अौर अंतिम मुलाकात 
अटलजी मेरी यादों में जिंदा हैं: तुलसीदास 
पटेल नगर में रहने वाले तुलसीदास सेवानिवृत्त शिक्षक हैं। वो पहले सीपीडब्ल्यूडी के शिकायत केंद्र पर काम कर चुके हैं, जो पूर्व प्रधानमंत्री के सांसद रहते कुशक रोड तीन मूर्ति पर कोठी नंबर 15 के सामने थी। तुलसीदास कहते हैं कि मैं लंच में उनके पास चला जाता था। मैं उनसे काम छीन लेता। तो कभी पराठे बनाकर उन्हें खिला देता था। कभी सांसद होने की खनक नहीं दिखाते थे। तुलसीदास संघ से जुड़े हैं। वो बताते हैं कि विद्यार्थी जीवन में एक महीने का कैंप दिल्ली के रामजस स्कूल नंबर-दो में 1950 में लगा था। मैं भोजनालय की व्यवस्था में था। सब्जी काट रहा था तभी वो भी खाकी निक्कर पहनकर वहां आए। पतले-दुबले से थे। कहने लगे देखो कितना छोटा है लेकिन सारी सब्जी काट दी। पहली बार तभी मिला था। उसके बाद कई बार मुलाकात हुई। तुलसीदास से भास्कर ने पूछा कि जब पूर्व प्रधानमंत्री के बीमार रहते मिले? तो तुलसीदास ने कहा कि मैं उनके कृष्ण मेनन मार्ग घर पर गया था। उस समय वो अावाज से पहचान रहे थे।




अंतिम यात्रा : 700 ट्रैफिक कर्मियों ने 19 घंटे दी ड्यूटी, नहीं लगने दिया जाम
अंतिम यात्रा : 700 ट्रैफिक कर्मियों ने 19 घंटे दी ड्यूटी, नहीं लगने दिया जाम 

नई दिल्ली । पूर्व प्रधानमंत्री अटल बिहारी वाजपेयी की अंतिम यात्रा के मददेनजर ट्रैफिक व्यवस्था सुचारू करने के लिए पुख्ता इंतजाम किए गए। स्पेशल सीपी, ट्रैफिक ताज हसन ने ड्यूटी देने वाले ट्रैफिक पुलिसकर्मियों के अलावा शुक्रवार को अलग से भी पुलिस कर्मियों की तैनाती कर रूट डायवर्जन कराया। इस दौरान लगभग 700 ट्रैफिक कर्मी सुबह करीब 4 बजे से ही ड्यूटी पर लगा दिए गए थे और वे रात 9 बजे तक लगे रहे। ट्रैफिक कर्मियों ने डायवर्जन किए गए रास्तों पर भी जाम की स्थिति उत्पन्न नहीं होने दी। खास बात यह कि लोगों ने भी प्रशासन का सहयोग किया। ताज हसन ने बताया कि सभी मार्ग एक साथ बंद नहीं किए गए। जिस वक्त काफिला जिस मार्ग से गुजरा उस वक्त के लिए उसी मार्ग को बंद रखा गया। अंतिम यात्रा को लेकर ट्रैफिक एडवाइजरी के जरिए रूट डायवर्जन पहले जारी कर दिया गया था। रूट डायवर्जन से हल्का-फुल्का जाम लगने पर उसे जल्द काबू कर लिया गया। 
आईजीआई एयरपोर्ट पर इटेलियन नागरिक सेटेलाइट फोन के साथ गिरफ्तार 
नई दिल्ली । इंदिरा गांधी अंतराराष्ट्रीय एयरपोर्ट पुलिस ने टर्मिनल-3 पर एक इटेलियन नागरिक सेटेलाइट फोन के साथ गिरफ्तार किया। सीआईएसएफ के प्रवक्ता के अनुसार उनके जवान शुक्रवार सुबह फ्लाइट नंबर 9W-234 के पैसेंजरों के समान की नियमित जांच कर रहे थे। एक बैगेज में उन्हें सेटेलाइट फोन दिखा। जांच में पता चला कि वह बैगेज लुसा दी जीगोरी का है। सीआईएसएफ जवान ने जब जीगोरी से सेटेलाइट फोन को पूछताछ की तो वह कोई जबाव नहीं दे पाया। इसके बाद इटेलियन नागरिक को एयरपोर्ट पुलिस के हवाले कर दिया। 
दिल्ली सरकार केरल बाढ़ पीड़ितों के लिए करेगी 10 करोड़ का सहयोग 
नई दिल्ली । केरल में बाढ़ ने तबाही मचा रखी है। केरल के मुख्यमंत्री कार्यालय ने एक ट्वीट करके जानकारी दी कि उनका राज्य पिछले 100 साल में बाढ़ के कारण सबसे खराब स्थिति का सामना कर रहा है। 80 बांध खोले जा चुके हैं और 324 लोगों की मौत हो चुकी है। 1500 से ज्यादा शिविरों में 2,23, 139 लोग रखे गए हैं। आपकी मदद प्रभावित लोगों के जीवन का पुनर्निमाण कर सकती है इसलिए दान करें। इस पर मुख्यमंत्री अरविंद केजरीवाल ने केरल के मुख्यमंत्री से बात की। मुख्यमंत्री ने ट्वीट करके जानकारी दी कि दिल्ली सरकार 10 करोड़ रुपये की सहायता कर रही है। साथ में मुख्यमंत्री ने लोगों से अपील की कि केरल के भाई-बहनों के लिए उदारता से दान करें। 
सुप्रीम कोर्ट ने दिया निर्देश 
दिल्ली में ठोस कचरा गंभीर समस्या, समाधान के लिए उपराज्यपाल बनाएं कमेटी 
नई दिल्ली । दिल्ली में ठोस कचरा गंभीर समस्या है। इससे निपटने के लिए गुरुवार को सुप्रीम कोर्ट ने उपराज्यपाल अनिल बैजल से एक समिति बनाने के लिए कहा। समिति दिल्ली में ठोस कचरा प्रबंधन के पहलुओं पर विचार करेगी। जस्टिस मदन बी. लोकुर की अध्यक्षता वाली जस्टिस एस. अब्दुल नजीर और दीपक गुप्ता की बेंच ने ठोस कचरे के मुद्दे पर कहा कि समिति को गाजीपुर, ओखला और भलस्वा लैंड फिल साइट की सफाई सहित ठोस कचरा प्रबंधन से जुड़े मुद्दों से निपटना चाहिए। ठोस कचरे से निपटने के लिए बनाई जाने वाली समिति में विशेषज्ञ, सिविल सोसाइटी के सदस्य और आरडब्ल्यूए को शामिल किया जाना चाहिए। सुप्रीम कोर्ट ने मामले में न्याय मित्र कोलिन गोंजाल्विस से कहा कि समिति में शामिल किए जाने वाले पांच विशेषज्ञों के नाम बताएं। गोंजाल्विस ने सुप्रीम कोर्ट को ही समिति बनाने का सुझाव दिया, जिसे बेंच ने खारिज कर दिया आैर कहा कि समिति उपराज्यपाल ही बनाएंगे। उपराज्यपाल की ओर से पेश हुईं अतिरिक्त सॉलिसिटर जनरल पिंकी आनंद ने सुप्रीम कोर्ट को बताया कि वह इस मुद्दे पर उपराज्यपाल से चर्चा करेंगी और एक सप्ताह के भीतर अपना जवाब देंगी। 
10वीं मंजिल से 15 महीने की बच्ची गिरी, मौत 
ग्रेटर नोएडा । एवीजे सोसायटी की 10वीं मंजिल से 15 महीने की एक बच्ची बालकनी से नीचे गिर गई। जिससे बच्ची की मौके पर ही मौत हो गई। मृत बच्ची आश्वि के पिता सुमित दिल्ली में आर्मी अधिकारी हैं। इनका परिवार एवीजे सोसायटी में रहता है। थाना सूरजपुर पुलिस ने बताया कि शुक्रवार दोपहर ढाई बजे बच्ची बालकनी में थी। तभी वह अचानक नीचे गिर गई। इस मामले में परिवार की तरफ से कोई लिखित शिकायत नहीं की गई है और इसे हादसा बताकर कोई कार्रवाई भी नहीं चाहते हैं। इसलिए पुलिस की तरफ से कोई मामला दर्ज नहीं किया गया है।




7 साल में तीन राज्यों की लड़कियों को फंसाकर करोड़ों रुपए ठगने वाला लुटेरा दूल्हा गिरफ्तार
7 साल में तीन राज्यों की लड़कियों को फंसाकर करोड़ों रुपए ठगने वाला लुटेरा दूल्हा गिरफ्तार 

धरपकड़| नोएडा पुलिस ने लुटेरे दूल्हे तरुण शर्मा व उसकी कथित बहन को दबोचा, दोनों पर 25-25 हजार का था इनाम 

मेरठ, वाराणसी, चंडीगढ़, नोएडा और इलाहाबाद में रचा ठगी का खेल 

भास्कर न्यूज | नोएडा



पिछले 7 साल से 3 राज्यों की पुलिस को चकमा देकर करोड़ों रुपए ठग चुके लुटेरे दूल्हे तरुण शर्मा और उसकी कथित बहन दुर्गांशु शर्मा को शुक्रवार को नोएडा पुलिस ने अरेस्ट कर लिया। दोनों आरोपियों पर नोएडा पुलिस ने 25-25 हजार रुपए इनाम घोषित किया था। इन पर मेरठ, नोएडा, चंडीगढ़, भोपाल और इंदौर में शादी कर महिला से लाखों रुपए ठगकर भाग जाने के मामले दर्ज हैं। तरुण ने एक साल में 3 शादियां की थीं। पहली शादी नोएडा में अप्रैल, 2017 में एक नर्स से की और 4 माह बाद 40 लाख रुपए हड़पकर फरार हो गया था। इसके बाद भोपाल में बैंक मैनेजर को झांसे में लेकर जनवरी, 2018 में शादी कर ली थी। उससे 8-10 लाख रुपए ठगकर मई, 2018 में कथित बहन के साथ फरार हो गया था। पिछले माह जुलाई में वाराणसी की रहने वाली लड़की से इलाहाबाद में शादी रचाने के बाद सवा करोड़ रुपए में ट्रैवल एजेंसी शुरू करने की तैयारी में था। इसी सिलसिले में वह दुर्गांशु के साथ शुक्रवार सुबह नोएडा सेक्टर-71 पहुंचा, जहां पुलिस ने दोनों आरोपियों को अरेस्ट कर लिया। 
एक साल के भीतर ही मेट्रिमोनियल साइट के जरिए लुटेरे दूल्हे ने की तीन शादियां 
पुलिस की गिरफ्त में तरुण शर्मा और उसकी कथित बहन दुर्गांशु शर्मा। 
10 रु. के स्टांप पर लिखता था, नहीं लूंगा दहेज 
तरुण शर्मा नोएडा और भोपाल दोनों शहरों में मेट्रिमोनियल वेबसाइट और 10 रु. के स्टांप पेपर पर दहेज नहीं लेने की बात कहकर भोली भाली महिलाओं को जाल में फंसाया था। दोनों को उसने शादी से पहले स्टांप पर लिखकर दिया कि वह दहेज नहीं लेगा। बस शगुन के तौर पर 1 रुपए और एक जोड़ी कपड़े लेगा। 
ठगी, अप्राकृतिक दुष्कर्म और अपहरण का भी केस 
एसएसपी डॉ. अजयपाल ने बताया कि तरुण के खिलाफ धोखाधड़ी के साथ शादी कर दोनों युवतियों के साथ अप्राकृतिक दुष्कर्म करने का भी केस दर्ज किया गया है। उसकी कथित बहन पर धोखाधड़ी के साथ साजिश रचने का मामला दर्ज किया गया। 
मेरठ में मुलायम सिंह का करीबी बता मकान मालिक से ठगे 25 लाख 
तरुण और दुर्गांशु फरवरी, 2011 में मेरठ के अजय त्यागी के मकान में किराए पर रहने लगे। तरुण ने एक न्यूज पोर्टल का मालिक बता लोगों से दावा किया था कि वह सपा प्रमुख मुलायम सिंह यादव का करीबी है। कुछ पुलिसवालों से दोस्ती के साथ फोटो खिंचवाकर मकान मालिक से अच्छी पहचान बना ली। इसी बीच मकान मालिक की बेटी की शादी तय हुई तो तरुण ने सामान खरीदवाने में मदद करने के नाम पर 15 लाख ले लिए। जब परिवार के लोग सगाई में गए तब आरोपी कथित बहन के साथ कैश, ज्वैलरी समेत 25 लाख रुपए का सामान लेकर फरार हो गया था। 
भोपाल में बैंक मैनेजर को ठगा, दैनिक भास्कर की खबर पढ़कर वहां से भागे 
नोएडा के बाद दोनों ने भोपाल का रुख किया। वहां लूटे रुपयों से एमपी-24 न्यूज ऑनलाइन पोर्टल शुरू किया। खुद को पोर्टल का मालिक और प्रति महीने 20 लाख सैलरी बात मेट्रिमोनियल साइट के जरिए बैंक मैनेजर से जनवरी, 2018 में शादी कर ली। उससे 10 लाख ठग लिए। दैनिक भास्कर में 23 मई को जब इस ठगी की खबर छपी तो दोनों लखनऊ पहुंच गए। बाद में केरल, नागपुर, मुंबई और कई शहरों के चक्कर लगाए। इसके बाद तरुण व दुर्गांश वाराणसी में पहुंचे। 
2008 में जेल जा चुका है तरुण 
तरुण गाजियाबाद का रहने वाला है जबकि दुर्गांशु देहरादून की रहने वाली है। तरुण अपने भाइयों के साथ गाजियाबाद में लाखों की जालसाजी के मामले में 2008 में जेल जा चुका है। जेल से छूटने के बाद 2010 में वह दुर्गांशु के संपर्क में आया था तब से दोनों नए तरीके से ठगी का प्लान बनाने लगे थे। - डॉ. अजयपाल शर्मा, एसएसपी, नोएडा 
चंडीगढ़ में खोला ऑनलाइन शॉपिंग मॉल और न्यूज पोर्टल 
मेरठ से दिसंबर, 2011 में निकलकर दोनों ने एक आई-10 कार चुरा ली थी। उसी कार से दोनों पंजाब चले गए। वहां चंडीगढ़ में ऑनलाइन शॉपिंग सेंटर और एक न्यूज पोर्टल शुरू किया। वहां तरुण एक विवाहित युवती को जाल में फंसा कर लिव-इन में रहने लगा। कई समाचार पत्रों में विज्ञापन देकर बिजनेस के नाम पर अलग-अलग लोगों से 70-80 लाख रुपए हड़प लिए और नवंबर, 2016 में दिल्ली चला आया। चंडीगढ़ में मंजीत ने तरुण और दुर्गांशु शर्मा के खिलाफ लाखों रुपए की धोखाधड़ी की रिपोर्ट दर्ज कराई थी। 
तरुण शर्मा इसी कार पर मीडिया का स्टीकर लगाकर चलाता था ताकि पुलिस न रोके। 
नोएडा में फिल्म 'डॉली की डोली'की तर्ज पर की ठगी, यहां नर्स से 40 लाख रु. ठगे 
चंडीगढ़ के बाद दोनों नोएडा सेक्टर-71 आ गए। एसएसपी डॉ. अजयपाल ने बताया कि लुटेरा दूल्हा बनने का आइडिया उसे फिल्म 'डॉली की डोली'से मिला। दुर्गांशु ने कथित भाई की मेट्रिमोनियल साइट के जरिए शादी कराकर नौकरी करने वाली लड़कियों को लूटने का प्लान बनाया। इस तरह दिसंबर, 2016 से दिल्ली में रहने वाली नर्स से मेट्रिमोनियल साइट के जरिए संपर्क कर अप्रैल, 2017 में शादी कर ली। इसके बाद नर्स की मां को नोएडा-गाजियाबाद में प्लॉट दिलाने के नाम पर 30 लाख और पत्नी के अकाउंट से 10 लाख रुपए हड़प लिए। इस तरह 40 लाख रुपए लूटकर सितंबर, 2017 में नोएडा से दोनों भोपाल भाग गए। 
वाराणसी की लड़की को फंसा इलाहाबाद ले आया, ट्रैवल एजेंसी की थी तैयारी 
कई शहरों के चक्कर लगाने के बाद दोनों आरोपी वाराणसी में एक युवती के घर पहुंचे। युवती तरुण के भोपाल स्थित ऑफिस में काम कर चुकी थी। तरुण इस लड़की को फंसाकर इलाहाबाद आ गया। यहां उससे शादी की और ज्वाइंट अकाउंट खुलवा ट्रैवल एजेंसी का बिजनेस शुरू किया। इसके लिए उसने 11 स्कॉर्पियो का ऑर्डर दिया और 1.10 करोड़ का चेक दे दिया। चेक बाउंस हो गया था। इसके बाद वह नोएडा सेक्टर-71 पहुंचा जहां पुलिस को सूचना मिल गई और उसे पकड़ लिया।




मल्टीप्लेक्स में प्रिंट से महंगा बेवरेज, आइसक्रीम बेची तो 10 हजार रुपए तक हो सकता है जुर्माना
मल्टीप्लेक्स में प्रिंट से महंगा बेवरेज, आइसक्रीम बेची तो 10 हजार रुपए तक हो सकता है जुर्माना 

भास्कर न्यूज | नई दिल्ली



दिल्ली के मॉल, सिनेमाघर या मल्टीप्लेक्स में अगर कोई भी पैकिंग वाली वस्तु, खाद्य पदार्थ या पेय प्रिंट अधिकतम मूल्य से महंगी बेची जाती है तो उस पर 10 हजार रुपए तक का जुर्माना हो सकता है। लेकिन इसके लिए आपको शिकायत करनी होगी। हालांकि किसी भी वस्तु का अधिकतम मूल्य निर्धारित करना उत्पादक का काम है, उस पर सरकार का कोई अधिकार नहीं है। यह जानकारी दिल्ली सरकार के माप-तोल विभाग ने दिल्ली विधानसभा में पूछे गए एक सवाल के जवाब में दी है। विधायक जनरैल सिंह ने सवाल पूछा था कि क्या सरकार मल्टीप्लेक्स एवं सिनेमाहॉल में खाद्य पदार्थों, पॉपकार्न, बैवरेज, आइसक्रीम के प्राइसिंग सिस्टम से अवगत है? इस पर विभाग के सहायक नियंत्रक शैलेश कुमार ने जवाब दिया कि किसी भी वस्तु की अधिकतम कीमत तय करना उत्पादक का काम है। दूसरा सवाल था कि क्या सरकार के पास इन वस्तुओं के मूल्यों को नियंत्रित करने का कोई मैकेनिज्म है? इस पर शैलेश कुमार ने लिखा कि यदि कोई विक्रेता किसी वस्तु को उस पर अंकित मूल्य से ज्यादा कीमत पर बेचता है तो विभाग के निरीक्षक उसका चालान लीगल मेट्रोलॉजी (पैक्ड कमोडिटीज), रूल्स-2011 के रूल 18(2)/36 (2) में करते हैं। उन्होंने बताया कि दैनिक निरीक्षण या किसी अन्य माध्यम से अधिकतम मूल्य से अधिक कीमत वसूलने की जानकारी आती है तो चालान किया जाता है। इस पर विधायक ने पूछा कि सरकार का उपभोक्ताओं के हित की रक्षा के लिए क्या कोई कानून लाने का प्रस्ताव है? इस पर उन्होंने जवाब दिया कि ये लागू नहीं होता। 
एक सवाल के जवाब में माप-तौल विभाग ने विधानसभा में दी जानकारी 
यहां कर सकते हैं शिकायत 
विभाग के एक अधिकारी ने बताया कि अंकित अधिकतम मूल्य से महंगी अगर कोई वस्तु बेचता है तो मापतोल विभाग के नंबर 011-23379267, 011-23370654 या acwmhq@gmail.com पर शिकायत कर सकता है। 




दबंगई दिखाने को टैक्सी चालक की पत्नी को पीटा, पति बचाने आया तो चाकू घोंपा
दबंगई दिखाने को टैक्सी चालक की पत्नी को पीटा, पति बचाने आया तो चाकू घोंपा 

नई दिल्ली | नबी करीम थाना इलाके में कुछ दबंगों ने एक टैक्सी चालक के घर में घुसकर उसकी पत्नी के साथ ‌मारपीट की और उसके कपड़े भी फाड़ दिए। पत्नी से मारपीट की खबर मिलते ही पति घर पहुंचा और उसे बचाने की कोशिश की। इस पर दबंगों ने उस पर भी चाकू से हमला कर उसे गंभीर रूप से घायल कर दिया। आरोपी वारदात को अंजाम देकर मौके से फरार हो गए। घायल पत्नी ने गंभीर रूप से घायल पति को ऑटो से तुरंत नजदीकी अस्पताल में भर्ती कराया। पीड़ित की पहचान 29 वर्षीय इजतमा के रूप में हुई है। पुलिस ने पीडि़ता की शिकायत पर मामला दर्जकर आरोपी सतीश उर्फ हक्ला, तारा और एक अन्य के खिलाफ हत्या की कोशिश के तहत मुकदमा दर्ज कर जांच शुरू कर दी है। पुलिस के मुताबिक इजतमा अपने परिवार के साथ मुल्तानी ढांडा इलाके में रहते है। वह पेशे से टैक्सी चालक है। बुधवार को वह नई दिल्ली रेलवे स्टेशन पर मौजूद था। तभी सतीश, तारा व एक अन्य बदमाश उसके पास आया। सतीश ने उसे धमकी देते हुए कहा कि तू इलाके का दादा बनता है। मुझे नहीं जानता मैं नबी करीम इलाके का बदमाश हूं। तीनों आरोपी उसे बुरे अंजाम की धमकी देकर चले गए। इजतमा को लगा कि आरोपी ऐसे ही उसे धमकी देकर गए हैं। मगर कुछ देर बात उसे फोन आया कि कुछ बदमाश उसके घर में घुसे हैं और उसकी पत्नी से मारपीट कर रहे हैं। इजतमा तुरंत घर पहुंचा। घर पर वही तीनों आरोपी उसकी पत्नी के साथ मारपीट कर रहे थे। उसकी पत्नी के कपड़े भी फटे हुए थे। इजतमा ने पत्नी को बचाने की कोशिश की तो आरोपियों ने उसे चाकू मार दिया।




जींद में शेल्टर होम से भागी दो नाबालिग कोर्ट में बोलीं- संचालक करता है छेड़छाड़
जींद में शेल्टर होम से भागी दो नाबालिग कोर्ट में बोलीं- संचालक करता है छेड़छाड़ 

भास्कर न्यूज | जींद

डिफेंस कालोनी स्थित शांति बाल आश्रम (शेल्टर होम) में रह रही दो नाबालिग लड़कियां देर रात फरार हो गई। लड़कियां संचालक को घूमने की बात कहकर शेल्टर होम से बाहर निकली थी। सुबह दोनों लड़कियां वकील के साथ कोर्ट पहुंची, जहां उन्होंने शांति बाल आश्रम (शेल्टर होम) वापस जाने से मना कर दिया। दोनों में से एक लड़की ने शेल्टर होम संचालक पर मारपीट व छेड़छाड़ करने के आरोप लगाए, जबकि दूसरी लड़की ने मारपीट व खाना नहीं देने के आरोप लगाए हैं। अदालत ने दोनों नाबालिग लड़कियों को नारी निकेतन करनाल भेज दिया है। वहीं शेल्टर होम संचालक डॉ. दिनेश ने सभी आरोपों को निराधार बताया है। 
पड़ाना गांव हाल डिफेंस कालोनी निवासी डॉ. दिनेश शर्मा डिफेंस कालोनी में किराए के मकान में शांति बाल आश्रम के नाम से लगभग एक साल से शेल्टर होम चला रहा है। इसमें 6 लड़कियों समेत एक 8 साल का लड़का और एक दूध पीता ढाई माह का बच्चा है। यहां डॉ. दिनेश के अलावा उसकी पत्नी रीना और दिनेश की वृद्ध मां रहती है। गुरुवार रात को संचालक व उसके परिजनों को चकमा देकर शेल्टर होम में रहने वाली दो लड़कियां फरार हो गईं। आसपास तलाश किया तो कुछ पता नहीं लगा। सूचना पुलिस को दी गई। 
शुक्रवार सुबह दोनों लड़कियां वकील के माध्यम से कोर्ट परिसर पहुंची। यहां मीडिया के सामने दोनों लड़कियां खुलकर बोली। एक लड़की ने डॉ. दिनेश पर मारपीट करने और छेड़छाड़ करने के आरोप लगाया। कहा कि जब वह शेल्टर होम गई तो उसे पहले दिन खाना तक नहीं दिया गया। डॉ. दिनेश ने उसे किसी दूसरे लड़के से शादी करवाने का दबाव बनाया। वहीं दूसरी नाबालिग लड़की ने भी संचालक दिनेश पर मारपीट करने व खाना नहीं देने के आरोप लगाए हैं। दोनों लड़कियों को अदालत में पेश किया गया, जहां से अदालत ने दोनों ही लड़कियों को नारी निकेतन भेजने के आदेश जारी किए। पुलिस ने आरोपी संचालक पर केस दर्ज किया है। शेल्टर होम में रहने वाले अन्य बच्चों ने दूसरी जगह जाने से मना कर दिया है। 
कोर्ट ने दोनों लड़कियों को करनाल नारी निकेतन भेजा 
इधर, बहादुरगढ़ अपना घर से चार किशोरी फरार, 1 सोनीपत में मिली 
बहादुरगढ़ | सेक्टर-6 स्थित अपना घर में 2 माह पहले आई चार किशोरियां गुरुवार रात साढ़े 12 बजे के करीब भवन की दीवार फांदकर एक साथ संदिग्ध परिस्थितियों में फरार हो गईं। सुबह जैसे ही अपना घर संचालकों व जिला प्रशासन को इसका पता चला तो उनमें व प्रशासनिक अधिकारियों में हड़कंप मच गया। इसके साथ ही पुलिस ने भी किशोरियों की तलाश में आसपास के जिलों में सूचना भेज दी। वहीं, पुलिस की एक टीम ने मौके पर पहुंचकर कार्रवाई की और उनकी तलाश के लिए हर संभावित स्थानों पर दबिश भी दी। दूसरे जिलों की पुलिस से भी संपर्क साधते हुए इस मामले में सहयोग मांगा तो शाम को एक लड़की के सोनीपत में पकड़े जाने का पता चला, जबकि तीन अन्य की तलाश जारी है। 
 रात साढ़े 12 बजे भवन की दीवार फांदकर हुईं थी फरार 
 तीन की तलाश जारी




बिना मंजूरी रोपड़ से नवांशहर तक 25 हजार पेड़ काट दिए, एनजीटी ने दिए जांच के आदेश
बिना मंजूरी रोपड़ से नवांशहर तक 25 हजार पेड़ काट दिए, एनजीटी ने दिए जांच के आदेश 

भास्कर न्यूज| होशियारपुर

रोपड़ से नवांशहर तक बिस्त दोआब नहर को पक्का करने के लिए अवैध काटे गए करीब 25 हजार पेड़ों के मामले में नेशनल ग्रीन ट्रिब्यूनल (एनजीटी) ने उच्च स्तरीय जांच के आदेश दिए हैं। 
वहीं सिंचाई विभाग को आदेश दिए कि वह इन पेड़ों को काटने के बदले बनता मुआवजा फॉरेस्ट विभाग को दे। सूत्रों के मुताबिक यह मुआवजा 50 से 60 करोड़ रुपए तक बनता है। इसके अलावा सिंचाई विभाग को काटे गए पेड़ों की रिकवरी करने और 5 साल उनकी देखभाल करने को भी कहा है। पता चला है कि काटे गए पेड़ करीब 23 करोड़ में बेचे गए थे। दिल्ली के निशांत कुमार की याचिका पर जस्टिस रघुविंदरा राठौर और एक्सपर्ट मेंबर सत्यावान सिंह ने जांच किसी एडीशनल चीफ सेक्रेटरी अधिकारी से करवाने को कहा है। वे तय करेंगे कि इसके लिए कौन-कौन अधिकारी जिम्मेवार हैं। 
डीएफओ ने लिखा- ये पेड़ फॉरेस्ट विभाग के एरिया में नहीं आते 
2017 के चुनाव से पहले बादल सरकार में बिस्त दोआब नहर को पक्का करने के लिए आसपास लगे हजारों पेड़ों को काटा जाना था। जहां पेड़ काटे जाने थे वह एरिया डीएफओ गढ़शंकर और डीएफओ नवांशहर में पड़ता है। लेकिन राजनीतिक दबाव में दोनों क्षेत्रों के डीएफओज ने लिख कर दिया था कि ये पेड़ फॉरेस्ट लैंड में नहीं पड़ते बल्कि यह तो सिंचाई विभाग के ही हैं। इस डेक्लारेशन के चलते करीब 24 हजार 777 पेड़ काट दिए गए। यही नहीं इसके खिलाफ चंचल कुमार नाम के एक कन्जरवेटर ऑफ फॉरेस्ट (शिवालिक सर्कल) होशियारपुर ने विभाग को कई पत्र लिखे कि यह पेड़ फॉरेस्ट लैंड में पड़ते हैं लेकिन इसके बावजूद भी अनदेखा किया गया।
