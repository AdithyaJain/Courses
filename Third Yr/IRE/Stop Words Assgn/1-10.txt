8 महकमों की ऑनलाइन ट्रांसफर पॉलिसी ठंडे बस्ते में, हजारों कर्मचारियों को इंतजार
8 महकमों की ऑनलाइन ट्रांसफर पॉलिसी ठंडे बस्ते में, हजारों कर्मचारियों को इंतजार 

अप्रैल में लागू होनी थी महकमों में पॉलिसी, ड्राफ्ट भी बनकर तैयार, लागू अभी तक नहीं 

मनोज कुमार | राजधानी हरियाणा 
अपनी ऑन लाइन तबादला पॉलिसी को लेकर ढिंढ़ोरा पीटने वाली सरकार ने इस साल अभी तक एक भी तबादला नहीं किया है। मार्च में पॉलिसी बनाने के आदेश दिए जाने के बाद 15 अप्रैल को पॉलिसी के तहत आठ महकमों में आवेदन मांगकर इसे लागू करना था। ताकि शैक्षणिक सत्र के साथ कर्मचारी अपने मनचाहे स्थान पर तबादला करा लें और उनके बच्चों की पढ़ाई प्रभावित न हो। जबकि दूसरी तरफ सरकार में डेपुटेशन पर खूब तबादले हो रहे हैं। एक टीचर का तो पंजाब से हरियाणा में डेपुटेशन किया गया है। पीजीटी गणित टीचर राधिका की ड्यूटी पंजाब के जिला फाजिल्का के गांव धन्ना के राजकीय वरिष्ठ माध्यमिक विद्यालय में थी, उसका डेपुटेशन के आधार पर सोनीपत जिले के बरौली राजकीय वरिष्ठ माध्यमिक विद्यालय में किया गया है। जबकि हरियाणा सर्विस रूल-2016 में ऐसा कोई प्रावधान नहीं है लेकिन स्पेशल परमिशन पर ही ऐसा किया जा सकता है। प्रदेश सरकार की ओर से जेल, पीडब्ल्यूडी, परिवहन, कौशल विकास एवं औद्योगिक प्रशिक्षण, वन, जन स्वास्थ, सिंचाई और पंचायती राज महकमे में पालिसी बनाई गई है। कहा गया था कि जिन महकमों में 500 से ज्यादा कर्मचारी है, उनमें तबादले ऑन लाइन होंगे, लेकिन ऐसा अभी तक नहीं हुआ। 
सिफारिश पर हो रहे हैं तबादले: पूनिया 
हरियाणा रोडवेज वर्कर यूनियन के प्रदेश महासचिव सरबत पूनिया कहते हैं कि सरकार की तबादला नीति लागू न होने से कर्मचारी परेशान है। मंत्री और मुख्यमंत्री लेवल पर सिफारिश पर ही तबादले अभी हो रहे हैं। विभाग ऑन लाइन पॉलिसी अगले साल लागू करेगा। हमने कुछ सुझाव दिए थे, उसके अनुसार पॉलिसी लागू होनी चाहिए। जबकि सरकार मामूली शिकायत पर कर्मचारियों को दूर भेज रही है। 
पॉलिसी लागू हो तो तबादला कराने वालों को मिलेगी राहत :सर्व कर्मचारी संघ के प्रदेश महासचिव सुभाष लांबा का कहना है कि ऑन लाइन तबादला पॉलिसी से जो कर्मचारी अपनी मनपसंद जगह जाना चाहें, वे जा सकते हैं। उनके लिए अच्छी है, लेकिन पांच साल से एक जगह काम करने वाले का ट्रांसफर करना ठीक नहीं है। यदि कंप्लेंट है तो जांच के बाद उसका तबादला किया जा सकता है। लांबा का कहना है कि सर्विस रूल्स में दूसरे प्रदेश से डेपुटेशन होने का कोई प्रावधान नहीं है। यदि ऐसा होता है तो मुख्यमंत्री लेवल पर ही स्पेशल परमिशन से हो सकता है।









एनआरसी से देश में खून-खराबा होगा: ममता यह वोट बैंक नहीं, सुरक्षा का मामला है: शाह
एनआरसी से देश में खून-खराबा होगा: ममता 
यह वोट बैंक नहीं, सुरक्षा का मामला है: शाह 

असम के 40 लाख लोगों को एनआरसी से बाहर रखने पर राजनीतिक जंग 

ममता ने राजनाथ से पूछा- क्या प. बंगाल में एनआरसी बनाएंगे 
भास्कर न्यूज | नई दिल्ली 
असम के 40 लाख लोगों को एनआरसी से बाहर रखने पर मंगलवार को राजनीतिक जंग तल्ख हो गई। सरकार के खिलाफ सबसे मुखर रहीं पश्चिम बंगाल की मुख्यमंत्री ममता बनर्जी ने इससे देश में खून-खराबे और गृह युद्ध की चेतावनी दी। वहीं, भाजपा अध्यक्ष अमित शाह ने कहा कि यह वोट बैंक नहीं, देश की सुरक्षा का मुद्दा है। ममता ने केंद्रीय गृह मंत्री राजनाथ सिंह से मिलकर पूछा कि क्या पश्चिम बंगाल में भी ऐसी कवायद करना चाहते हैं। उन्होंने कहा, "अभी कोई बंगाल की बात कर रहा है। फिर बिहार, महाराष्ट्र, गुजरात और यूपी की बात करेंगे। देश ऐसे नहीं चलेगा। इससे रक्तपात होगा।alt39 उन्होंने राम जेठमलानी, यशवंत सिन्हा, शत्रुघ्न सिन्हा और अरुण शौरी से भी मुलाकात की। 
ममता के बयान की निंदा करते हुए अमित शाह ने कहा कि एनआरसी भारतीयों के अधिकारों का मुद्दा है। एनआरसी आखिरी बिंदु तक लागू किया जाएगा। वहीं, ममता से मुलाकात के बाद राजनाथ ने एक बयान में कहा, "मैंने ममता को बताया कि एनआरसी का ड्राफ्ट असम अकॉर्ड और केंद्र, राज्य सरकार और ऑल असम स्टूडेंट्स यूनियन के बीच 5 फरवरी 2005 को हुई बैठक में लिए फैसले के आधार पर प्रकाशित किया है। इसमें किसी के साथ अन्याय नहीं होगा।alt39 
(संसद में हंगामा; अमित शाह बोले- असम समझौता राजीव का था, अमल की हिम्मत हमने की|पढ़ें पेज 11) 

सुप्रीम कोर्ट ने कहा- ड्राफ्ट एनआरसी के आधार पर कोई कार्रवाई न की जाए, 40 लाख लोगों को निष्पक्ष सुनवाई का मौका दंे 



कोलकाता में विरोध-प्रदर्शन। 
बायोमेट्रिक डेटा लेने पर विचार, ताकि दूसरे राज्यों में घुसे तो पकड़े जाएं, कोर्ट बोला-जो करना है करें, हम बाद में जांच करेंगे 
केंद्र एनआरसी से बाहर रखे गए 40 लाख लोगों का बायोमेट्रिक डेटा एकत्रित करने पर विचार कर रही है, ताकि इन्हें फर्जी पहचान पर दूसरे राज्यों में घुसने से रोका जा सके। अटॉर्नी जनरल केके वेणुगोपाल ने मंगलवार को सुप्रीम कोर्ट में यह जानकारी दी। इस पर सुप्रीम कोर्ट ने कहा कि केंद्र सरकार जो चाहे कर सकती है। अभी हम इस पर कोई टिप्पणी नहीं करना चाहते। लेकिन हमारी चुप्पी को सहमति न मानें। 
सुप्रीम कोर्ट ने मंगलवार को निर्देश दिया कि असम में फाइनल एनआरसी जारी होने तक किसी पर कार्रवाई न की जाए। एनआरसी से बाहर रहे 40 लाख लोगों को निष्पक्ष सुनवाई का मौका मिलना चाहिए। दावे और आपत्तियां निपटाने के लिए कोर्ट ने 16 अगस्त तक केंद्र से स्टैंडर्ड ऑपरेटिंग प्रोसीजर (एसओपी) मांगा है। जस्टिस रंजन गोगोई और आरएफ नरिमन की बेंच को असम नेशनल रजिस्टर ऑफ सिटीजन्स के कोऑर्डिनेटर प्रतीक हजेला ने बताया कि 37.59 लाख नाम भारतीय नागरिकता के लिए खारिज किए हैं। नागरिकता पर संदेह के चलते 2.48 लाख नाम लंबित हैं। 
भाजपा विधायक बोले- घुसपैठिए शराफत से न जाएं तो गोली मार दें 
एनआरसी पर विवाद के बीच तेलंगाना में भाजपा विधायक टी राजा सिंह लोध ने विवादित टिप्पणी कर दी। उन्होंने कहा कि बांग्लादेशी घुसपैठिए और रोहिंग्या शराफत से अपने देश नहीं लौटते तो उन्हें गोली मार देनी चाहिए। उन्हें उनकी ही भाषा में समझाना होगा। 
बांग्लादेश के मंत्री बोले- ये 40 लाख लोग हमारे नहीं 
बांग्लादेश के सूचना और प्रसारण मंत्री हसनुल हक इनु ने कहा कि एनआरसी से बाहर रहे 40 लाख लोग बांग्लादेशी नहीं हैं। यह भारत का अंदरूनी मामला है।








डिस्पोजेबल सीरिंज बंद होंगी इस्तेमाल के बाद लॉक होने वाली ऑटो डिसेबल सीरिंज जगह लेंगी
डिस्पोजेबल सीरिंज बंद होंगी इस्तेमाल के बाद लॉक होने वाली ऑटो डिसेबल सीरिंज जगह लेंगी 

पवन कुमार | नई दिल्ली

केंद्र सरकार ने मरीजों को इंजेक्शन लगाने में इस्तेमाल होने वाली डिस्पोजेबल सीरिंज बंद करने की तैयारी कर ली है। इसकी जगह सिर्फ ऑटो डिसेबल सीरिंज इस्तेमाल होंगी। यह एक बार इस्तेमाल के बाद लॉक हो जाएगी। इसमें दोबारा दवा डाल या निकाल नहीं सकते। स्वास्थ्य और परिवार कल्याण मंत्रालय अगले हफ्ते राज्यों को चिट्‌ठी लिखेगा। अभी सिर्फ सरकारी अस्पतालों में ऑटो डिसेबल सीरिंज अनिवार्य की जाएगी। स्वास्थ्य मंत्रालय के एक वरिष्ठ अधिकारी के मुताबिक ऑटो डिसेबल सीरिंज की कीमत डिस्पोजेबल सीरिंज से 35-50 पैसे ज्यादा होगी। शेष|पेज 7 पर 
देशभर में लागू होगी व्यवस्था 
डिस्पोजेबल सीरिंज के दोबारा इस्तेमाल से हैपेटाइटिस बी, सी और एचआईवी का खतरा रहता है 
सीरिंज का सालाना दो हजार करोड़ रुपए का कारोबार 
हिंदुस्तान सीरिंज और मेडिकल डिवाइसेज के ज्वाइंट मैनेजिंग डायरेक्टर राजीव नाथ के अनुसार भारत में सीरिंज का सालाना 2000 करोड़ रुपए का कारोबार है। देश में 80-85% डिस्पोजेबल सीरिंज ही इस्तेमाल होती हैं। भारत में बिकने वाली 80% ऑटो डिसेबल सीरिंज आयात की जाती है। भारतीय सीरिंज निर्माता कंपनियों के अनुसार देश में हर साल 500 करोड़ सीरिंज इस्तेमाल होती हैं।








एक साल में 69 किमी बढ़ा मेट्रो का नेटवर्क, फिर भी 2.69 लाख यात्री घटे, यात्री क्यों घटे- स्टडी करा पता लगाएगी डीएमआरसी
एक साल में 69 किमी बढ़ा मेट्रो का नेटवर्क, फिर भी 2.69 लाख यात्री घटे, यात्री क्यों घटे- स्टडी करा पता लगाएगी डीएमआरसी 

अखिलेश कुमार | नई दिल्ली



दिल्ली मेट्रो का नेटवर्क पिछले साल मई से लेकर इस साल जून तक यानी एक साल में 69 किमी बढ़ने के बावजूद दैनिक यात्रियों की संख्या में 2.69 लाख की कमी आई है। पुरानी मेट्रो लाइन पर यात्रियों की संख्या में कमी आने और नए सेक्शन की स्वीकार्यता घटने से दिल्ली मेट्रो रेल कॉर्पोरेशन अर्बन मास ट्रांजिट कंपनी से स्टडी करा रही है। स्टडी में कंपनी पुरानी लाइन पर यात्रियों की संख्या में कमी होने और नए सेक्शन की स्वीकार्यता कम होने के कारणों का पता लगाएगी। यात्रियों की संख्या में कमी को लेकर डीएमआरसी निदेशक मंगू सिंह ने दिल्ली सरकार के परिवहन मंत्री कैलाश गहलोत को लेटर भी लिखा है। लेटर की कॉपी भास्कर के पास है। 
यूएमटीसी करेगी स्टडी, सुझाएगी यात्रियों की संख्या बढ़ाने के उपाय 
यात्रियों की संख्या में कमी को लेकर डीएमआरसी ने परिवहन मंत्री कैलाश गहलोत को लिखा लेटर 
कार, टैक्सी, ऑटो के मुकाबले सस्ती है मेट्रो : मंगू सिंह 
मंगू सिंह ने कैलाश गहलोत को को किराया वृद्धि और यात्रियों की संख्या घटने को लेकर भेजे गए जवाब में कहा है कि कार, टैक्सी और ऑटो रिक्शा के मुकाबले मेट्रो अब भी सस्ती है। इसका किराया कम है। ऐसे में किराये की वजह से यात्रियों का दूसरे पब्लिक ट्रांसपोर्ट की ओर शिफ्ट होना संभव नहीं है। मंगू सिंह के मुताबिक, प्रति किलोमीटर मेट्रो किराया 2.08 रुपए है, जबकि पेट्रोल कार का प्रति किलोमीटर औसतन किराया 12 रुपए, ऑटो-रिक्शा का 9 रुपए, नॉन एसी टैक्सी का 15 रुपए और एसी टैक्सी का किराया 16.50 रुपए प्रति किलोमीटर पड़ता है। 
यात्रियों के घटने के बावजूद मेट्रो को फायदा 
लेटर में डीएमआरसी ने यह भी लिखा है कि चालू वित्त वर्ष की शुरुआत में 29,488 करोड़ रुपए का बकाया जेआईसीए के ब्याज से अलग है। किराया बढ़ाए जाने की वजह से ही मेट्रो अच्छी सर्विस और सुरक्षा दे पा रही है। हालांकि, मंगू सिंह ने माना कि यात्रियों के घटने के बावजूद अप्रैल, 2018 में दैनिक 3.11 करोड़ रुपए, मई में 1.70 करोड़ रुपए और जून में 1.76 करोड़ रुपए की वृद्धि हुई है। 
एक साल में 2.69 लाख घटे दैनिक यात्री 
27.72 लाख थी दैनिक यात्री मई, 2016 से अप्रैल, 2017 के बीच। 
4.13 लाख यात्री घटे अप्रैल, 2017 के मुकाबले अप्रैल, 2018 में। 
1.31 लाख यात्री कम हुए जून, 2017 के मुकाबले जून, 2018 में। 
स्टडी में इन कारणों का पता लगाएगी यूएमटीसी 
पुराने मेट्रो कॉरिडोर पर चालू वित्त वर्ष में क्यों घटे यात्री? 
यात्रियों की परिवहन संबंधी जरूरतों और अधिक स्वीकार्यता का भी पता लगाएगी। 
मेट्रो स्टेशनों के आसपास उपलब्ध परिवहन के अन्य साधनों से मेट्रो पर पड़ने वाले अच्छे और बुरे प्रभाव का आंकलन भी करेगी। 
25.03 लाख यात्रियों ने सफर किया मई, 2017 से अप्रैल, 2018 के बीच। 
3.12 लाख यात्री कम हुए मई, 2017 के मुकाबले मई, 2018 में। 
10 इंटरचेंज बढ़ने से घटे, पहले लोग दो-दो बार मेट्रो में चढ़ते थे। 
मेट्रो फेज-3 में जुड़ने वाले नए सेक्शन की कम स्वीकृति के क्या कारण हैं? 
मेट्रो सर्विस को लेकर यात्रियों, अन्य पब्लिक ट्रांसपोर्ट का इस्तेमाल करने वालों से फीडबैक लेगी 
साउथ कैंपस से लाजपत नगर के बीच 6 अगस्त से शुरू होगी मेट्रो, हरदीप पुरी और सीएम करेंगे उद्घाटन 
नई दिल्ली | दिल्ली मेट्रो की पिंक लाइन पर स्थित दुर्गाबाई देशमुख साउथ कैंपस से लाजपत नगर (8.10 किमी) सेक्शन को 6 अगस्त दोपहर 1 बजे से पब्लिक के लिए शुरू कर दिया जाएगा। इसे 'कॉरिडोर फॉर शॉपर्स' की तर्ज पर बनाया गया है। 
केंद्रीय शहरी आवास एवं शहरी विकास मंत्री हरदीप सिंह पुरी और सीएम अरविंद केजरीवाल सुबह साढ़े 11 बजे मेट्रो भवन से रिमोट से उसका उद्घाटन करेंगे। इससे पहले मेट्रो सुरक्षा आयुक्त ने 26 जुलाई को जांच कर इस सेक्शन को खोलने की मंजूरी दी थी। इस सेक्शन पर 6 स्टेशन हैं, जिसमें लाजपत नगर और आईएनए इंटरचेंज स्टेशन हैं। इस सेक्शन के शुरू होने से दक्षिण दिल्ली के बाजार तक पश्चिम दिल्ली और उत्तर पश्चिम दिल्ली के अलावा गुड़गांव और फरीदाबाद से भी साउथ एक्सटेंशन, सरोजनी नगर, भीकाजी कामा प्लेस तक पहुंचना आसान हो जाएगा। मेट्रो के इस पिंक लाइन के इस हिस्से के शुरू होने से उत्तरी दिल्ली के मजलिस पार्क से लाजपत नगर तक लोगों को अब सीधी मेट्रो मिल सकेगी। लोगों को इस सेक्शन पर पीक ऑवर में 5.12 मिनट में और ऑफ पीक ऑवर में 5.45 मिनट में मेट्रो मिलेगी।








जलस्तर घटा, फिर भी खतरे के निशान से ऊपर बह रही यमुना, 14 हजार प्रभावित
जलस्तर घटा, फिर भी खतरे के निशान से ऊपर बह रही यमुना, 14 हजार प्रभावित 

यमुना का जलस्तर 16 सेंटीमीटर कम हुआ, रात 11 बजे 206.05 से 205.89 मीटर पहुंचा 

प्रभावित लोगों ने लगाया आरोप- टेेंटों में नाकाफी है खाने की व्यवस्था 

भास्कर न्यूज | नई दिल्ली



यमुना का जलस्तर तेजी से घटने लगा है। मंगलवार को लंबे समय तक 206.05 मीटर पर स्थिर रहने के बाद रात 11 बजे 16 सेंटीमीटर घटकर जलस्तर 205.89 मीटर पहुंच गया। इस गिरावट के बावजूद यमुना अब भी खतरे के निशान से ऊपर बह रही है। यमुना का जलस्तर बढ़ने से किनारे के करीब 13 हजार 915 लोग प्रभावित हुए हैं। वहीं, दिल्ली सरकारी की ओर से लगाए गए टेंट में 10 हजार प्रभावित लोग ठहरे हुए हैं। हालांकि, इन्हें वापस अपनी झुग्गियों में लौटने में 10 से 15 दिन लगने का अनुमान है। हालांकि, प्रशासन ने प्रभावित लोगों को राहत शिविर में पहुंचाने का पहले ही प्रबंध किया था। इससे पहले वर्ष 2010 और 2013 में यमुना का जलस्तर 207 मीटर से ज्यादा पहुंच गया था। उस समय जमीन के दलदल में तब्दील होने के कारण लोगों को अपने घरों में वापस लौटने में 15 से ज्यादा दिन का समय लग गया था। जल आयोग के अनुमान के अनुसार, बुधवार सुबह जलस्तर में कमी आएगी। इससे प्रशासन ने राहत की सांस ली है। उधर, प्रभावित लोगों ने आरोप लगाते हुए कहा कि सरकारी टेंटों में खाने का इंतजाम नाकाफी है। इस संबंध में अधिकारियों का कहना है कि जलस्तर के खतरे के निशान से नीचे जाने के बाद ही सिंचाई एवं बाढ़ नियंत्रण विभाग स्थिति का मूल्यांकन करेगा। इसके बाद ही लोगों को अपनी झुग्गियों में जाने दिया जाएगा। इस दौरान सरकार की तरफ से उनके खाने-पीने का इंतजाम किया गया है। उधर, मंगलवार को यमुना में डूबने से बच्ची समेत दो की मौत हो गई, जबकि एक बच्चे की हालत गंभीर है। 
बुधवार सुबह तक यमुना के जलस्तर में और कमी आने की उम्मीद 
लोहे के पुराने पुल के पास यमुना का जलस्तर बताने वाला पिलर भी डूबने के कगार पर। 
निचले इलाकों में घुसा पानी|मंगलवार सुबह जलस्तर बढ़ने से 6 जिलों में यमुना के निचले इलाकों में पानी भर गया। जलस्तर बढ़ने के बाद सेंट्रल डिस्ट्रक्ट स्थित निगम बोध घाट के पास बनी झुग्गियों में पानी भर गया। वहीं, सिविल लाइंस, जगतपुर, जमुना बाजार, बेला गांव के लोगों को राहत शिविर में भेज दिया गया था। नॉर्थ डिस्टिक्ट में झंगोला व पल्ला में पानी भर गया। नॉर्थ ईस्ट जिले में उस्मानपुर में पानी पहुंच गया। शाहदरा, साउथ और ईस्ट डिस्टिक्ट में प्रशासन ने लोगों के ठहरने के प्रबंध किए हैं। 
9 घंटे बाधित रहीं ट्रेनें|जलस्तर कम होने के साथ मंगलवार शाम 7.30 बजे से पुराने लोहे के पुल से ट्रेनों का आवागमन शुरू कर दिया। इससे पहले सुबह 10.30 बजे से ट्रेनों की आवाजाही रोक दी गई थी। उत्तर रेलवे के प्रवक्ता नितिन चौधरी के मुताबिक, पुल के अस्थायी रूप से बंद होने से 60 ट्रेनें कैंसिल रहीं। 32 ट्रेनों को डायवर्ट किया, 30 ट्रेनों को बीच में रोका गया। 
यमुना में डूबने से बच्ची समेत दो की मौत, बच्चा गंभीर 
यमुना के बढ़ते जलस्तर से मंगलवार को बच्ची समेत दो की मौत हो गई। वहीं, एक बच्चा घायल हो गया। मरने वालों की पहचान गढ़ी मेढू गांव के रहने वाले सुरेश (23) के रूप में हुई। वह न्यू उस्मानपुर में यमुना खादर में 8 फीट गड्‌ढे में डूब गया था। पुलिस ने शव को पीएम के लिए अस्पताल भेज दिया। वहीं, मरने वाली बच्ची की पहचान आशा (11) और घायल बच्चे की पहचान राजा (7) के रूप में हुई। दोनों यमुना में मछली मारने गए थे। घटना आईपी एस्टेट इलाके के बेला गांव की है। राजा को एलएनजेपी अस्पताल में भर्ती कराया गया है। दोपहर 12 बजे पुलिस को सूचना मिली थी कि राजघाट पावर स्टेशन के नजदीक दो बच्चे पानी में डूब गए हैं। इलाका यमुना से जुड़ा हुआ है। लोगों ने दोनों बच्चों को पानी से बाहर निकाल अस्पताल पहुंचाया। डॉक्टरों ने आशा को मृत घोषित कर दिया। 
टेंट में खाने का इंतजाम नहीं होने से खुद खाना बनाती महिला। 
सुरक्षा से खिलवाड़... यमुना में नहाते दिखे 8 से 10 लोग 
मॉनेस्ट्री मार्केट के पीछे यमुना किनारे पानी में कई लोग सुरक्षा के साथ खिलवाड़ करते नजर आए। यहां पर शाम 4 बजे करीब 8 से 10 लोग यमुना के तेज बहते पानी में नहा रहे थे। वहीं, उनके साथ के लोग बाहर खड़े होकर उनका वीडियो बना रहे थे। हद तो यह है कि उनको न तो कोई रोकने वाला था और न ही मना करने वाला। यमुना किनारे कई जगह लोग नियमों को उल्लंघन करते नजर आए।








पुलिस ने फ्लैट से 19 लड़कियां छुड़ाई, तीन आरोपी गिरफ्तार
पुलिस ने फ्लैट से 19 लड़कियां छुड़ाई, तीन आरोपी गिरफ्तार 

मानव तस्करी रैकेट का भंडाभोड़ 

भास्कर न्यूज | नई दिल्ली

दक्षिणी दिल्ली के मैदानगढ़ी इलाके के एक फ्लैट में पुलिस ने कार्रवाई करते हुए मानव तस्करी के लिए लाई गई 19 लड़कियों को छुड़ा लिया है। इनमें 16 लड़कियां नेपाल से जबकि 3 जलपाईगुड़ी से हैं। इस मामले में 3 आरोपियों को भी गिरफ्तार किया गया है। ये कार्रवाई बनारस पुलिस की क्राइम ब्रांच की सूचना पर बनारस पुलिस और दिल्ली पुलिस की स्पेशल सेल ने एक साथ की। फ्लैट में पवन खुराना, शाहवीन शाह व राजेन्द्र उर्फ राजन ने 19 लड़कियों को अवैध तरीके से रखा थे। लड़कियों को बंगाल व नेपाल से दिल्ली लाकर अरब देशों में नौकरी का झांसा देकर भेजा जाना था। तीनों आरोपियों के पास से 68 पासपोर्ट बरामद किए गए हैं जिसमें 7 भारतीय पासपोर्ट हैं। बाकी सभी पासपोर्ट नेपाल के हैं। गिरोह 2 साल से दिल्ली, यूपी, हैदराबाद और जयपुर में सक्रिय है और अब तक 1 हजार से ज्यादा लड़कियों को अरब देशों जैसे ओमान, कुवैत दुबई और कई दूसरे देशों में भेज चुका है। 
दिल्ली पुलिस और बनारस पुलिस की स्पेशल सेल ने एक साथ की कार्रवाई 
लड़कियों को नौकरी का झांसा देकर अरब भेजते थे आरोपी 
बनारस के शिवपुर थाने में कुछ महीने पहले मानव तस्करी और देह व्यापार अधिनियम के एक केस दर्ज हुआ था। इस केस में जो आरोपी थे उनकी लोकेशन दिल्ली मिली, जिसके बाद ये कार्रवाई हुई। इस रैकेट में कुछ और लोग भी शामिल हैं। रैकेट से जुड़े लोग नेपाल और जलपाईगुड़ी में टारगेट को तलाशते थे। उन परिवारों की लड़कियां जो गरीब घर से आती हैं। उन्हें विदेश में अच्छी नौकरी का झांसा देकर पहले उनका पासपोर्ट बनवाया जाता है। फिर दिल्ली, हैदराबाद, जयपुर, यूपी के एयरपोर्ट से अरब देशों में भेजा जाता था।










बाइक सवार बदमाशों ने दिनदहाड़े प्रॉपर्टी डीलर के सिर में गोली मारकर हत्या की
बाइक सवार बदमाशों ने दिनदहाड़े प्रॉपर्टी डीलर के सिर में गोली मारकर हत्या की 

वारदात| आपसी रंजिश और पैसों के लेनदेन के चलते हत्या की आशंका 

भास्कर न्यूज | नई दिल्ली

बाइक सवार बदमाशों ने दिनदहाड़े कार में बैठे प्रॉपर्टी डीलर के सिर में गोली मार दी। वारदात के बाद आरोपी मौके से फरार हो गए। घायल को तुरंत ही अस्पताल में भर्ती कराया, जहां डॉक्टरों ने उसे मृत घोषित कर दिया। मृतक की पहचान सूर्य प्रकाश (46) के रूप में हुई है। मामला उत्तरी-पश्चिमी दिल्ली के अशोक विहार इलाके का है। पुलिस ने शव को कब्जे में लेकर मोर्चरी में रखवा दिया है। बुधवार को शव का पोस्टमार्टम कराने के बाद परिजनों को सौंप दिया जाएगा। पुलिस ने अज्ञात बदमाशों के खिलाफ हत्या का मामला दर्ज कर लिया है। पुलिस वारदात के आसपास लगे सीसीटीवी कैमरों की फुटेज खंगालकर आरोपियों की पहचान करने की कोशिश कर रही हैं। शुरुआती जांच में पुलिस पैसों के लेन देन को लेकर आपसी रंजिश की आशंका जता रही है। 
उत्तरी-पश्चिमी दिल्ली के अशोक विहार का मामला 
सीसीटीवी फुटेज खंगालकर आरोपियों की पहचान कर रही है पुलिस 
सूर्य प्रकाश नंदन अपार्टमेंट में किसी से मिलने आया था 
पुलिस अधिकारी के मुताबिक, सूर्य प्रकाश मंगलवार को प्रॉपर्टी के मामले में नंदन अपार्टमेंट में किसी से मिलने आया था। साढे़ छह बजे के आसपास जब वह वापस जाने के लिए अपनी स्विफ्ट कार में बैठा, तभी बदमाशों ने उस पर गोली चला दी। इसके बाद घटना के बारे में लोगों ने पुलिस को सूचना दी। सूचना पर मौके पर पहुंची पुलिस ने उसे शालीमार बाग मैक्स अस्पताल में भर्ती कराया, जहां उसे मृत घोषित कर दिया। पुलिस को कार से उसका मोबाइल फोन भी मिला। 
किसी गैंग का हाथ होने से इंकार 
इधर... डायमंड कारोबारी के कर्मचारी के बैग से बदमाशों ने उड़ाए 20 लाख 
नई दिल्ली | उत्तरी दिल्ली के सब्जी मंडी इलाके में बदमाशों ने स्कूटी सवार डायमंड कारोबारी के कर्मचारी के पिटटू बैग से 20 लाख चुरा लिए। घटना के दौरान कर्मचारी करोल बाग से रुपए लेकर चांदनी चौक स्थित एक दूसरे कारोबारी को देने जा रहा था। पीड़ित की पहचान राजेश गोस्वामी (38) के रूप में हुई है। पीड़ित की शिकायत पर पुलिस ने केस दर्ज कर लिया है। पुलिस घटना स्थल के आसपास लगे सीसीटीवी कैमरों की मदद से बदमाशों की पहचान कर रही है। पुलिस के मुताबिक राजेश वेस्ट पटेल नगर में रहते हैं। वह पिछले कई सालों से करोलबाग स्थित शन्नी कक्कड़ नामक डायमंड कारोबारी के पास नौकरी करता है। अक्सर मालिक शन्नी पेमेंट की लेन-देन भी राजेश से करवाता है। सोमवार शाम को शन्नी ने 20 लाख रुपए राजेश को देकर चांदनी चौक के एक दूसरे कारोबारी को देने के लिए कहा था। इस पर राजेश पिटटू बैग में रुपए लेकर स्कूटी पर जाने लगा। जैसे ही वह राजेंद्र मार्केट पहुंचा तभी ट्रैफिक धीमे होने का फायदा उठाकर बदमाशों ने उसके बैग से बीस लाख रुपए निकाल लिए। फिलहाल पुलिस मामले की जांच में जुटी है। 
पुलिस अधिकारियों का कहना है कि मामले में किसी गैंगवार या फिर गैंग का हाथ नहीं लग रहा है। यह एक तरह से आपसी रंजिश ही लग रही है। सूर्यप्रकाश के बारे में भी प्राथमिक जानकारी से पता चला है कि वह किसी गैंग के संपर्क में नहीं था। 
शाहबाद डेयरी के कुछ युवकों पर पुलिस को शक 
पुलिस का कहना है कि सूर्यप्रकाश का अपने इलाके में कुछ प्रॉपर्टी डीलरों से पैसों और प्रॉपर्टी को लेकर दो से 3 महीने से विवाद चल रहा था। इसमें सूर्य प्रकाश ने उनको धमकी दी थी। पहले भी बदमाशों से झगड़ा हुआ था। तभी से बदमाश बदला लेने की फिराक में थे। 








बेटे की मौत के मामले में बुजुर्ग मां गिरफ्तार, अग्रिम जमानत के कारण बाद में छोड़ दिया गया
बेटे की मौत के मामले में बुजुर्ग मां गिरफ्तार, अग्रिम जमानत के कारण बाद में छोड़ दिया गया 

बहू ने सास के खिलाफ दर्ज कराया था मुकदमा 

भास्कर न्यूज | नई दिल्ली

बेटे की मौत के मामले में बुजुर्ग महिला को पुलिस ने गिरफ्तार किया गया है। हालांकि, महिला अग्रिम जमानत लेकर आ चुकी थी, इसलिए गिरफ्तारी के बाद उसे छोड़ दिया गया। 75 वर्षीय आरोपी महिला के खिलाफ उसकी बहू ने मुकदमा दर्ज करवाया था। महिला की पहचान सावत्री देवी के तौर पर हुई। पुलिस के मुताबिक, 17 दिसंबर, 2015 को टोडरमल कॉलोनी में रहने वाली कविता नामक महिला ने नजफगढ़ थाने में केस दर्ज करवाया था। शिकायत में उसने बताया था कि वर्ष 2002 में उसकी शादी यशपाल से हुई थी। पति का पहले फाइनेंस का काम था, लेकिन कुछ लोग उन्हें धोखा दे रकम हड़प ले गए। जेठ और देवर ससुर की झज्जर की चार एकड़ जमीन बेचकर उसका पैसा हड़प गए। उनके पति को कोई हिस्सा नहीं दिया। जब पति ने अपने माता-पिता से से गांव की जमीन के हिस्से के गेहूं मांगे तो उन्हें मारा पीटा गया। उन्हें अपना हक नहीं दिया गया, जिस कारण पति ने खुद को निर्बल समझते हुए घर में फांसी लगाकर खुदकुशी कर ली। पत्नी के बयान पर पुलिस ने खुदकुशी के लिए उकसाने और धमकी देने का मुकदमा दर्ज कर सास-ससुर और अन्य लोगों के खिलाफ मुकदमा दर्ज किया था। मामले की जांच से जुड़े एक पुलिस अधिकारी ने बताया कि आरोपी बुजुर्ग महिला को पुलिस ने सोमवार को इस केस में गिरफ्तार कर कानूनी औपचारिकता पूरी की। इससे पहले वह सेशन कोर्ट से मामले में अग्रिम जमानत ले चुकी थी। 
एलआईसी एजेंट की हत्या के मामले में यूपी पुलिस का कॉन्स्टेबल भी अरेस्ट 
नई दिल्ली |एक करोड़ की फिरौती के लिए एलआईसी एजेंट प्रेम कुमार को अगवा कर हत्या करने में शामिल दूसरे मुख्य आरोपी को भी उत्तरी जिला पुलिस ने आगरा से गिरफ्तार कर लिया है। पकड़े गए आरोपी की पहचान सर्वेश के रूप में हुई है। वह यूपी पुलिस में कॉन्स्टेबल था। इस घटना के बाद यूपी पुलिस अधिकारियों ने उसे निलंबित कर बर्खास्त करने की प्रक्रिया शुरू कर दी है। पुलिस सूत्रों की मानें तो हत्या की इस वारदात में आरपीएफ का कॉन्स्टेबल अजय, उसकी दूसरी पत्नी शिवानी, 17 साल का नाबालिग साला और सर्वेश शामिल था। प्रेम की हत्या के बाद चारों ने मिलकर शव को ठिकाने लगाया था। पुलिस नाबालिग आरोपी को भी पकड़ चुकी है। शिवानी अब भी फरार है।








जेपी ग्रुप के एमडी समेत तीन के खिलाफ लापरवाही का केस दर्ज
जेपी ग्रुप के एमडी समेत तीन के खिलाफ लापरवाही का केस दर्ज 

भास्कर न्यूज | नोएडा

थाना एक्सप्रेस-वे क्षेत्र के सेक्टर-134 जेपी विशटाउन क्लासिक सोसायटी में सोमवार शाम आठ वर्षीय बच्चे के शॉफ्ट में 25 फीट नीचे तक गिरने के माामले में पुलिस ने जेपी ग्रुप के एमडी समेत 3 लोगों के खिलाफ लापरवाही का मामला दर्ज किया है। वहीं, इस हादसे में घायल बच्चे की हालत अभी गंभीर बनी हुई है। बच्चे के सिर और हाथ-पैर में गंभीर चोटें आई हैं। इस मामले में घायल आरव (8) के पिता यशपाल बेनवाल ने एक्सप्रेस-वे थाने में रिपोर्ट दर्ज कराई है। सोसायटी में रहने वाले लोगों ने आरोप लगाया है कि पिछले काफी समय से शॉफ्ट की टूटी जाली के बारे में बिल्डर से शिकायत की गई थी। इसके बाद भी बिल्डर ने कोई कदम नहीं उठाया था।सोमवार शाम 7 बजे आरव दोस्तों के साथ सोसायटी के पार्क में फुटबॉल खेल रहा था। उसी दौरान बॉल पार्क के पास बेसमेंट की तरफ जली गई। आरव बॉल के पीछे दौड़ते हुए बेसमेंट की टूटी हुई जाली के पास पहुंचा, तभी वहां से अनियंत्रित होकर जाली के ऊपर गिर गया। इससे जाली टूट गई और आरव 25 फीट गहरे बेसमेंट में जा गिरा। करीब एक घंटे की मशक्कत के बाद बच्चे को बाहर निकालकर अस्पताल में भर्ती कराया गया था। 
लोगों का बिल्डर पर घटिया मेटिरियल लगाने का आरोप 
इस हादसे को लेकर सोसायटी के लोगों ने बिल्डर के खिलाफ विरोध जताया और उस पर निर्माण कार्य में घटिया मेटिरियल इस्तेमाल करने का आरोप लगाया। आरोप है कि बेसमेंट की दीवार और जाली जर्जर हो चुकी थी और शिकायत करने के बाद भी कोई बदलाव नहीं किया गया। जिस वजह से यह हादसा हुआ है। इस मामले में डीएसपी अनित कुमार ने बताया कि बच्चे के पिता की शिकायत पर जेपी ग्रुप के एमडी मनौज गौर, अजित शर्मा और रविंद्र के खिलाफ मुकदमा दर्ज किया गया है। मामले की जांच की जा रही है।







युवाओं को उन्नत और जागरूक बनाने की जरूरत: पवन गुरु
युवाओं को उन्नत और जागरूक बनाने की जरूरत: पवन गुरु 

भास्कर न्यूज | नई दिल्ली



युवा अभ्युदय मिशन के प्रणेता आध्यात्मिक चिंतक और दिल्ली विश्वविद्यालय के प्रोफेसर श्रीगुरु पवन जी ने बीते शनिवार इस मिशन की प्रथम कक्षा में उपस्थित युवाओं को संबोिधत किया। यह कक्षा दिल्ली के वाईएमसीए के प्रेक्षागृह में आयोजित की गई। इस अवसर पर उन्होंने कहा कि भारत युवाओं का सबसे बड़ा देश है। आज युवाओं को उन्नत और जागरूक बनाने की ज़रूरत है। युवा मज़बूत होगा तो देश मज़बूत होगा। युवा अभ्युदय मिशन युवाओं के माध्यम से इस देश को मज़बूती प्रदान करने का अभियान है। ऐसे बहुत से लोग हैं जो देश के बारे में सोचते तो हैं लेकिन देश के लिए कुछ सार्थक और बेहतर कर नहीं पाते। सोचना कोई बहुत बड़ी बात नहीं है। सबसे ज़्यादा ज़रूरी और बड़ी बात यह है की हम अपनी सोच को क्रियान्वित कर सकें। जब सोचा हुआ क्रियान्वित नहीं होता तो डिप्रेशन बढ़ता है और युवा कुंठित हो जाता है। देश भर के अलग अलग हिस्सों से आए हुए युवाओं का आह्वान करते हुए श्री गुरुजी ने अपनी चिंता और सरोकार ज़ाहिर करते हुए कहा कि अगर हमारा चिंतन, हमारी सोच हमारे कर्म में परिणत नहीं हो पाते तो हम पीछे रह जाएंगे और हमारा अस्तित्व खतरे में पड़ जाएगा। हम देश को कुछ दे सकें, देश को करोड़ों सूर्य मिल सकें इसके लिए है युवा अभ्युदय मिशन। श्रीगुरुजी ने प्रश्नोत्तर सत्र में युवाओं के उन सवालों के उत्तर दिये जिनसे वे अक्सर जूझते हैं, ये सवाल खुद उनकी अपनी समस्याओं, सोच और समाज में फैली अव्यवस्थाओं के बारे में थे। राष्ट्रगान के साथ कार्यक्रम सम्पन्न हुआ। 
